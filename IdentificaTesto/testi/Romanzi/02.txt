LA LETTERA SCARLATTA
Nathaniel Hawthorne

La porta della prigione


Una folla di uomini barbuti, in vesti dai colori spenti e con grigi cappelli a punta, e insieme a loro delle donne, incappucciate o senza niente in testa, s’era radunata al cospetto d’un edificio in legno con una massiccia porta borchiata di quercia.

I fondatori di una nuova colonia, qualunque fosse in origine il loro progetto utopico riguardo alle umane virtù e felicità, hanno sempre individuato tra i primi bisogni pratici quelli di utilizzare una porzione di terra vergine come suolo cimiteriale, e un’altra per costruirvi una prigione. In conformità con tale norma, si può senza tema dedurre che gli antenati di Boston hanno edificato la loro prima prigione in una qualche località nei pressi di Cornhill,1 contemporaneamente all’individuazione del primo cimitero presso l’appezzamento di Isaac Johnson e tutt’attorno alla sua tomba; questa divenne in seguito il nucleo di ogni sito sepolcrale racchiuso nel vecchio camposanto di King’s Chapel. Certo è che, a una quindicina o una ventina d’anni dalla fondazione della città, la prigione in legno già mostrava le ferite delle intemperie e altri segni d’invecchiamento che donavano alla sua facciata fosca e accigliata un aspetto ancora più cupo. La ruggine sulla massiccia carena metallica della porta di quercia sembrava più antica di qualunque cosa al mondo. Come ciò che pertiene al crimine, pareva non aver mai vissuto una sua giovinezza. Di fronte a questo brutto edificio, e tra lo stesso e la carreggiata, v’era un prato tutto ricoperto di bardana, chenopodio, stramonio, e altra vegetazione fastidiosa a vedersi, la quale evidentemente aveva trovato qualcosa di congeniale nel medesimo suolo in cui era sbocciato tanto presto quell’oscuro fiore della civiltà detto prigione. Ma a un lato del portale, con radici sporgenti fino quasi alla soglia, si vedeva un cespuglio di rosa selvatica ricoperto, in quel mese di giugno, di germogli delicati la cui fragranza e fragile bellezza possiamo immaginare si offrissero al prigioniero che entrava, come anche al criminale che aveva scontato la sua pena e ne usciva diretto al proprio triste destino nel mondo di fuori: segno che il grande cuore della Natura sapeva aver pietà di lui, e mostrarsi gentile.

Questo cespuglio di rose, per una strana sorte, viene ricordato nella storia; ma se sia sopravvissuto in quell’antica e arcigna landa desolata tanto a lungo dopo la caduta dei pini e delle querce giganti che dapprima vi incombevano, o se, come appare credibile stando a fonti autorevoli, sia spuntato al passaggio della santa Ann Hutchinson2 mentre accedeva alla prigione, non sta a noi deciderlo. Qui dove si trova, alla soglia della nostra narrazione in procinto di spuntare dall’infausto portale, non possiamo esimerci dal coglierne un fiore e donarlo al lettore. Magari, è il nostro augurio, apparirà affine ad un soave bocciolo di moralità da reperire lungo il percorso, per alleviare la fine che si fa oscura d’un racconto di umana fragilità e dolore.





2


La piazza del mercato


Il lembo di prato di fronte al carcere, a Prison Lane, una mattina d’estate di non meno di due secoli fa, appariva occupato da una buona porzione dei cittadini di Boston, tutti con gli occhi incollati alla porta di quercia rinforzata in ferro. Tra altre genti, o in un periodo più tardo della storia del New England, la cupa severità, che rendeva di pietra la fisionomia barbuta di questa brava gente, sarebbe stata presa quale auspicio di foschi eventi all’orizzonte. Poteva indicare nientemeno che la predetta esecuzione di un qualche noto colpevole, riguardo al quale la sentenza d’un tribunale legale non faceva che confermare il verdetto del pubblico sentire. Ma nell’antica austerità della tempra puritana, un’inferenza del genere non era affatto scontata. Magari attendeva d’esser rieducato al palo della fustigazione un servo indolente o un figlio disobbediente affidato dai genitori all’autorità civile. Forse un antinomiano,3 un quacchero,4 o qualche altro credente eterodosso doveva esser cacciato dalla città a forza di frustate; o un pigro indiano vagabondo, spinto a far baldoria per strada dai distillati dell’uomo bianco, sarebbe stato ricondotto tra le ombre della foresta a suon di scudisciate. Oppure magari una strega come la vecchia madama Hibbins,5 la vedova bisbetica del magistrato, aspettava di morire sul patibolo. In qualunque di queste situazioni, l’aspetto solenne degli spettatori sarebbe stato più o meno lo stesso, com’era consono a persone per cui la legge e la religione coincidevano, e nel cui carattere entrambe si mescolavano a tal punto che le più miti risoluzioni della disciplina pubblica, come anche le più severe, divenivano egualmente degne di rispetto e timore. Com’è ovvio, era flebile e fredda la compassione per un trasgressore da parte di chi assisteva alla condanna sul patibolo. D’altro canto, una punizione che nei giorni nostri susciterebbe un certo sdegno sprezzante e avrebbe del ridicolo, poteva allora essere accolta con la severa dignità che merita la pena di morte.

Fu una circostanza da notare, in quel mattino estivo in cui inizia la nostra storia, il fatto che le donne, in gran numero tra la folla, sembravano interessarsi alquanto alla pena attesa, qualunque essa fosse. Non erano tempi così raffinati da permettere al senso del decoro di evitare che sottane e crinoline venissero mostrate in pubblico dalle donne che con le loro sagome robuste si facevano largo tra la folla, fino a raggiungere la posizione più vicina possibile al patibolo, durante un’esecuzione. Moralmente, ma anche dal punto di vista materiale, tali mogli e fanciulle di remota origine ed educazione britanniche possedevano una fibra più rozza di quella delle loro belle discendenti di sei o sette generazioni successive; infatti, nel succedersi della genealogia, ogni madre aveva trasmesso alla propria figlia un colorito meno scuro, una bellezza più minuta e delicata, e una costituzione più leggiadra, se non un carattere meno temprato e solido del loro. Neanche mezzo secolo teneva distanti le donne ora in attesa davanti alla porta della prigione da quell’Elisabetta così mascolina, rappresentante appropriato se altri mai del loro sesso. Erano sue connazionali; e la stessa carne e birra rossa tipiche della terra d’origine, insieme a una dieta morale per nulla più raffinata, erano parte integrante della loro natura. Il bel sole mattutino, dunque, brillava su spalle larghe e busti ben sviluppati, su guance piene e rubizze, maturate in quell’isola lontana e ancora non divenute più pallide o meno tonde nell’atmosfera del New England. V’erano, inoltre, un’audacia verbale e una magniloquenza, tra queste matrone (perché così molte di loro apparivano), che oggigiorno ci farebbero sobbalzare sia per il significato delle loro parole sia per il tono di voce.

“Signore mie,” disse una dama sui cinquanta dai lineamenti duri, “ve lo dico io quello che ho in mente. Sarebbe un gran bene per tutti se di quella malfattrice di Hester Prynne6 ce ne occupassimo noi, donne mature e devote alla nostra Chiesa. Che ne pensate, comari? Se quella donnaccia dovessimo giudicarla noi cinque tutte insieme, credete che l’avrebbe mai scampata con una condanna come quella decisa dagli onorevoli magistrati? Per la Vergine, mi sa proprio di no!”

“La gente mormora,” fece un’altra, “che il reverendo mastro Dimmesdale, suo devoto pastore, soffra immensamente per lo scandalo che ha colpito la congregazione.”

“I magistrati sono galantuomini timorati di Dio, ma sono troppo clementi: questa è la verità,” aggiunse una terza matrona nell’autunno dei suoi anni. “Per lo meno avrebbero dovuto marchiarle a fuoco la fronte, a Hester Prynne. Allora sì che madama Hester avrebbe avuto un sussulto, parola mia. Ma a quella sporca sgualdrina là che gliene importa di ciò che le mettono sul corpetto della veste? State a sentire me, quella se lo copre con una spilla o con un’altra decorazione pagana, e poi se ne va in giro più orgogliosa di prima!”

“Ah, però,” interruppe con tono più garbato una giovane signora che teneva il figlio per mano, “se lo copra pure come vuole: il dolore le resterà per sempre nel cuore.”

“Ma perché stiamo qui a parlare di segni e marchi sul corpetto del vestito o sulla pelle della fronte?” gridò un’altra donna, la più brutta, ma anche la più spietata di queste autonominate giudicanti. “Quella donna ha gettato un’onta su tutte noi, e merita di morire. Non lo dice la legge? Certo che sì, sia la Scrittura che i codici. E allora, i magistrati che non l’hanno applicata dovranno ringraziare solo se stessi se poi le loro mogli e figlie smarriranno la retta via!”

“Che Dio ci perdoni, signora mia,” esclamò un uomo tra la folla, “non c’è proprio nessun’altra virtù in una donna oltre a quella che nasce dal sano timore della forca? Voi straparlate! Zitte adesso, comari, ché la chiave gira nella serratura, e sta per uscire proprio lei, madama Prynne.”

La porta della prigione si aprì di colpo dal di dentro, e per prima comparve, come un’ombra nera che affiorava alsole, l’arcigna e sinistra presenza del banditore, con la spada al fianco e il bastone dell’autorità in mano. Il personaggio faceva prefigurare, e mostrava all’aspetto, tutta la lugubre severità della legge puritana, che era suo compito esercitare contro il trasgressore nelle applicazioni più estreme e definitive. Tenendo alto il bastone dell’autorità nella mano sinistra, posò la destra sulla spalla di una giovane, trascinandola in avanti; finché poi, sulla soglia della prigione, lei non lo respinse con un gesto contraddistinto da naturale dignità e forza di carattere, e si affacciò all’aria aperta, come per libera scelta. In braccio aveva una creatura, un neonato di forse tre mesi, che strizzava gli occhi e allontanava il visetto dalla luce troppo vivida del giorno; la sua esistenza, infatti, fino a quel momento era stata condotta soltanto al crepuscolo grigio d’un sotterraneo, o in qualche altro recesso oscuro della prigione.

Quando la giovane, madre del neonato, si rivelò per intero alla folla, il suo primo impulso sembrò quello di stringersi la creatura ancor di più al petto; non tanto per istinto d’amore materno, quanto per nascondere un certo simbolo, cucito o appuntato al vestito. In un attimo, comunque, rendendosi conto che quel marchio della sua vergogna non poteva nasconderne un altro, prese in braccio la creatura e, arrossendo, ma con un sorriso orgoglioso e uno sguardo che nulla avrebbe potuto turbare, squadrò intorno a sé i concittadini e i conoscenti. Sul petto del vestito, in fine stoffa rossa, contornata da elaborati ricami e fantasiosi ghirigori di filo dorato, figurava la lettera A. Aveva un aspetto tanto artistico, ed era stata eseguita con tale esuberanza e magnificente fantasia, da sembrare una perfetta rifinitura dell’abito che portava, il cui splendore pareva in accordo coi gusti del tempo, ma superava, e di molto, quanto concedevano i codici suntuari7 della colonia.

La giovane era alta, la sagoma perfetta ed elegante, maestosa. Aveva una folta capigliatura bruna, tanto lucida da riflettere i bagliori della luce del sole, e un volto che, oltre alla bellezza dovuta alla regolarità dei tratti e al colorito acceso, colpiva per la fronte marcata e i profondi occhi scuri. Inoltre, era molto signorile, alla maniera della raffinatezza femminile del periodo, una raffinatezza caratterizzata da una certa dignità altezzosa più che dalla grazia delicata, evanescente e indefinita che la contraddistingue oggi. E non era mai apparsa più signorile, Hester Prynne, di adesso che usciva di prigione, secondo il senso che anticamente aveva quel termine. Quanti l’avevano conosciuta prima, e si aspettavano di vederla velata dell’oscurità d’una nube infausta, rimasero stupiti, persino sbigottiti nel rimirare come rifulgesse la sua bellezza, mutando in aureola la sfortuna e l’ignominia che la circondavano. Sarà anche vero, per un osservatore attento, che lo splendore mostrava un qualcosa di squisitamente angoscioso. L’abito, chiaramente cucito da lei stessa in prigione per l’occasione, modellandolo più o meno secondo i propri gusti, sembrava esprimere lo stato del suo spirito, e la disperata sconsideratezza del proprio umore, con pittoresca e indomita unicità. Ma la cosa che attirava gli occhi di tutti, trasfigurando, così pare, la portatrice così che gli uomini e le donne che in precedenza avevano conosciuto Hester Prynne ne rimasero colpiti quasi stessero vedendo quella donna per la prima volta, era la lettera scarlatta, ricamata con straordinaria fantasia, e fulgida sul petto. Aveva l’effetto di un incantesimo, che trascinava la donna al di fuori dei normali rapporti con l’umanità, relegandola in una sfera tutta sua.

“Di certo con l’ago ci sa fare,” dichiarò una delle spettatrici, “ma s’è mai vista una donna vantarsene tanto prima di questa faccia di bronzo qui? Dico io, comari, non è forse uno schiaffo in faccia ai nostri santi magistrati il fatto di fregiarsi orgogliosa della punizione voluta da quegli onorevoli gentiluomini?”

“Le starebbe bene, a madama Hester,” brontolò la vecchia dama dall’espressione più gelida, “se le strappassimo noi stesse, da quelle spalle aggraziate, la sua graziosa veste; e quanto alla lettera scarlatta che s’è cucita in quel modo così curioso, le presterò la flanella che uso per i miei reumatismi e le starà pure meglio.”

“Oh, calma, concittadine, calma!” sussurrò la più giovane. “Non lasciate che vi senta! Non v’è punto di quella lettera ricamata che non le abbia trafitto il cuore.” Il torvo banditore fece un gesto col suo bastone.

“Fate largo, brava gente, fate largo, in nome del re,” gridò. “Aprite un varco e vi prometto che la signora Prynne raggiungerà una postazione dove tutti, uomini, donne e bambini potranno ammirare la sua veste audace, da adesso fino a un’ora dopo mezzogiorno. Sia benedetta la virtuosa colonia del Massachusetts, dove l’ingiustizia viene esposta alla luce del sole! Venite, madama Hester, e mostrate la vostra lettera scarlatta alla piazza del mercato!”

Un varco subito si aprì tra la folla degli astanti. Preceduta dal banditore, e seguita da una processione irregolare di uomini accigliati e donne dall’espressione poco misericordiosa, Hester Prynne s’incamminò verso il luogo prescelto per la punizione. Un folto gruppo di scolari curiosi e impazienti, non capendo troppo della questione tranne il fatto che era per loro l’occasione per una mezza vacanza, le correva davanti voltandosi continuamente per fissarla in volto, e guardare sia il neonato in braccio che strizzava gli occhietti sia l’ignominiosa lettera scarlatta sul petto. La distanza non era molta, in quei tempi, tra la porta della prigione e la piazza del mercato. Ma stando a quel che dovette provare la prigioniera, dev’esser stato un viaggio alquanto lungo; infatti, per quanto orgoglioso fosse il suo comportamento, probabilmente sentiva nel profondo la sofferenza per ogni singolo passo di coloro i quali si accalcavano per vederla, quasi il suo cuore fosse stato scagliato per strada affinché tutti lo prendessero a calci e lo calpestassero. La nostra natura, tuttavia, prevede, ed è cosa al contempo straordinaria e misericordiosa, che chi soffre non conosca mai l’intensità di quel che sopporta secondo il metro dell’effettiva tortura patita, ma principalmente per il tormento che gli brucia nello stomaco. Con portamento quasi sereno, quindi, Hester Prynne superò questo stadio della sua condanna, e giunse a una sorta di palco, all’estremità occidentale della piazza del mercato. Il patibolo si trovava pressappoco sotto il cornicione della più antica chiesa di Boston, e sembrava un’istallazione fissa.

In realtà il palco era parte integrante della macchina penale; ora, da due o tre generazioni, appartiene soltanto alla storia e alla tradizione, ma in tempi andati lo si riteneva efficace nella promozione dei valori di buona cittadinanza, come lo fu la ghigliottina tra i sostenitori del Terrore in Francia. Era, in breve, il patibolo della gogna; e su di esso campeggiava la struttura di quello strumento disciplinare, creato a tal guisa da costringere la testa in una presa strettissima, così da tenerla bene in vista davanti agli spettatori. L’idea stessa dell’ignominia era incarnata da questo congegno in legno e ferro. Immagino non possa esservi atrocità più manifesta contro la nostra comune natura umana, qualunque sia la colpa degli individui, né oltraggio più grande che vietare al colpevole di nascondere il proprio volto alla vergogna; ed era questa la ragione stessa della punizione. Nel caso di Hester Prynne, tuttavia, come capitava in maniera non infrequente con altre persone, la condanna prevedeva che restasse in piedi per un certo periodo su quel palco, ma senza dover sottoporre il collo e la testa alla prigionia della morsa, l’inclinazione della quale era la caratteristica più diabolica di questo marchingegno nefasto. Sapendo bene la parte che doveva recitare, ascese una rampa di scale in legno, e rimase così in mostra davanti alla moltitudine presente su tutti i lati, all’altezza più o meno delle loro spalle.

Se vi fosse stato, tra quella torma di puritani, un papista,8 avrebbe potuto vedere in questa donna stupenda, così esuberante negli abiti e nel contegno, e con un neonato al petto, un riferimento all’immagine di quella Maternità Divina che tanti artisti hanno fatto a gara per rappresentare; qualcosa che gli avrebbe fatto di certo tornare a mente, ma solo per via del contrasto, quell’immagine sacra di maternità senza peccato, la cui creatura doveva redimere il mondo. Qui la macchia del peccato peggiore si ritrovava nella qualità più sacra della natura umana, producendo un effetto, per via della bellezza di questa donna, tale da oscurare la vita per lei e renderla ancor più perduta per il neonato che aveva generato.

La scena non era avulsa da un misto di quella soggezione che doveva suscitare la messa a nudo della colpa, e della vergogna per il nostro prossimo, prima che la società si facesse tanto corrotta da sorriderne anziché rabbrividire. I testimoni della vergogna di Hester Prynne vivevano ancora in tale stato di semplicità. Erano abbastanza coriacei da rimirarne la morte, se la sentenza fosse stata quella, senza lamentare alcuna severità, ma non possedevano nulla della mancanza di scrupoli di un altro stato sociale che davanti a uno spettacolo del genere si sarebbe messo a ridere. Anche se vi fosse stata un’inclinazione a ridicolizzare il tutto, questa deve esser rimasta sopita o sopraffatta dalla presenza solenne di uomini della dignità del governatore, e di molti altri suoi consiglieri: un giudice, un generale, e i pastori della città, tutti seduti o in piedi sulla balconata del luogo di culto, e con gli occhi rivolti in basso verso il palco. Se quei personaggi potevano costituire parte dello spettacolo senza rischiare nulla della maestà e del rispetto del rango o del loro ufficio, non era difficile desumere che comminare la sentenza legale avrebbe avuto un significato vero ed efficace. Di conseguenza, la folla manteneva un contegno triste e serioso. La sfortunata colpevole si teneva in piedi come meglio una donna non avrebbe potuto sotto il peso gravoso di migliaia di occhi implacabili, tutti incollati su di lei, e concentrati sul suo petto. Sopportarlo era quasi intollerabile. Di natura impulsiva e passionale, era divenuta tanto forte da sopportare il pungolo e il velenoso pugnale della contumelia pubblica, capace di scomporsi in una varietà di insulti; ma v’era una qualità, tanto più terribile nell’abito solenne del sentire popolare, che spingeva la donna a preferire piuttosto osservare, con il viso contorto in una smorfia di sprezzante contentezza, tutti quei volti severi di cui era il bersaglio. Se tra la folla si fosse liberata una risata roboante, mettendo insieme uomini, donne e bambini con le loro voci stridule, Hester Prynne li avrebbe ripagati con un sorriso amaro e sdegnoso. Ma oppressa dalla pena che era suo destino sopportare, sentiva ogni tanto quasi il bisogno di strillare a pieni polmoni e di gettarsi giù dal palco per non impazzire del tutto.

Eppure, talvolta la scena nella sua interezza, scena di cui lei era il soggetto più interessante, le sembrava svanire davanti agli occhi, o perlomeno farsi un barlume sfocato, come una massa di immagini dalle forme imperfette e spettrali. La mente e in primo luogo la memoria erano straordinariamente in fibrillazione, e continuavano ad evocare scenari differenti rispetto a questa strada sterrata di una cittadina al limite di un Ovest desolato: volti altri rispetto a quelli che incombevano su di lei, da sotto le falde dei loro cappelli a punta. Reminiscenze, le più insignificanti e immateriali, stralci di infanzia e di quando andava a scuola, divertimenti, liti da bambini e minuti ritratti domestici degli anni giovanili la assalivano numerosi, mischiandosi a ricordi di tutto quanto di più serio vi fosse stato nella sua vita seguente; ogni immagine vivida più che mai, come se fossero tutte importanti allo stesso modo, e tutte un gioco. Probabilmente era un espediente istintivo da cui il suo spirito traeva sollievo, quello di esibire queste forme fantasmagoriche che sfuggivano al peso crudele e alle difficoltà del reale.

Si dica quel che si vuole, il palco della gogna rivelava a Hester Prynne tutto il percorso da lei seguito sin dalla lieta infanzia. Lì, da quella sventurata altezza, rivide il villaggio natio nella vecchia Inghilterra e la dimora paterna; una casa fatiscente in pietra grigia, segnata nell’aspetto dalla miseria, ma con ancora, semicancellato, lo stemma araldico sul portone, vestigia di antiche nobiltà. Vide la faccia del padre, con la fronte calva e la veneranda barba bianca ricadere su una gorgiera elisabettiana d’altri tempi; e anche il viso della madre, l’aria amorevole, accorta e ansiosa con cui la ricordava sempre, e le sue tenere rimostranze che, anche da morta, avevano tanto spesso costituito un ostacolo lungo il cammino della figlia. Vedeva il suo stesso volto ardere di giovanile bellezza e illuminare tutto l’interno di quello specchio annerito in cui era stata abituata ad ammirarlo. Vi osservò un altro profilo, di uomo ferito dagli anni, un volto pallido, sottile, da studioso, occhi deboli e stanchi per via del lume con cui aveva scandagliato attentamente tanti libri voluminosi. Eppure, quegli stessi occhi velati avevano un potere strano, penetrante, se il loro scopo era quello di leggere l’anima umana. Questa figura, tra lo studioso e il claustrale, come l’immaginazione femminile di Hester Prynnenon mancò di rammentare, era lievemente asimmetrica, con la spalla sinistra un tantino più alta della destra. Accanto si levavano di fronte a lei, nella galleria dei ricordi, intricate stradine, case alte e grigie, enormi cattedrali, e gli edifici pubblici, antichi e dall’architettura singolare, di una città del continente, dove la attendeva una vita nuova ma sempre legata allo studioso deforme: una vita nuova, ma basata su materiali dal tempo lisi, come un ciuffo di verde muschio su un muro fatiscente. In ultimo, a rimpiazzare tali scenari cangianti tornò la rozza distesa del mercato di questa colonia puritana, con tutta la cittadinanza ivi radunata a scagliare il proprio sdegno severo contro Hester Prynne; sì, proprio lei, in piedi sul palco della gogna, con un neonato in braccio, e la lettera A, scarlatta, ricamata con una fantasia di fili dorati sul petto!

Poteva essere vero? Si strinse al seno la creatura con tanto calore da farla gemere; rivolse gli occhi in basso verso la lettera scarlatta, e arrivò a sfiorarla col dito per assicurarsi che anche quella fosse reale. Sì! Erano queste le due cose vere che le appartenevano: tutto il resto era svanito!





3


Il riconoscimento


Profondamente consapevole d’essere oggetto di severa osservazione da parte di tutti, colei che portava la lettera scarlatta fu infine sollevata nel riconoscere, al limitare della folla, una figura che prese inesorabilmente possesso dei suoi pensieri. Era un indiano, e indossava il tipico costume indigeno; ma i pellerossa non di rado facevano visita alla colonia inglese; era quindi curioso che questo qui in particolare avesse in quel momento attratto l’attenzione di Hester Prynne; e ancora più curioso era come le avesse liberato la mente da ogni altra immagine o idea. Al fianco dell’indiano, e chiaramente in sua compagnia, v’era un uomo bianco, trasandato e bizzarro con quel suo abbigliamento a metà tra il civilizzato ed il selvaggio.

Era piccolo di statura, il volto pieno di rughe, eppure non si poteva dire vecchio. I lineamenti mostravano segni di notevole intelligenza, come di persona la cui abitudine a coltivare la mente avesse finito per modellarne anche il fisico, tanto da rivelare l’intelletto in maniera per così dire inconfondibile. Sebbene col suo aspetto all’apparenza scomposto, per via dell’abbigliamento eterogeneo, si fosse sforzato di nascondere o sminuire la propria singolarità, per Hester Prynne non fu difficile accorgersi che una delle sue spalle era più alta dell’altra. Di nuovo, scorgendo quel volto sottile e la lieve deformità della sagoma, strinse al seno la creatura con tale impeto da farla gemere ancora di dolore. Ma la madre non parve accorgersene.

Arrivato alla piazza del mercato, e un po’ prima che lei lo riconoscesse, lo straniero aveva già posato lo sguardo su Hester Prynne. Dapprima casualmente, come persona abituata all’introspezione e per la quale le questioni esteriori avevano poco valore e importanza, a meno che non intrattenessero una qualche relazione con l’interno della propria mente. Molto presto, però, lo sguardo si fece intenso e penetrante. Uno spasmo d’orrore gli contorse i lineamenti, attraversandoli come un serpente veloce e strisciante che per un attimo si fermi a mostrare apertamente l’intrecciarsi delle sue spire. Il volto si rabbuiò per la forte emozione, emozione che all’istante, comunque, riuscì a controllare con uno sforzo di volontà; e tranne per un semplice momento, l’espressione poteva sembrare tranquilla. Immediatamente dopo, la convulsione divenne quasi impercettibile, e infine si ritirò nei recessi della propria natura. Scoperti gli occhi di Hester Prynne incollati ai suoi, e vedendo che la donna apparentemente l’aveva riconosciuto, con lentezza e calma alzò un dito, fece un gesto in aria, e se lo portò alle labbra.

Poi, toccando la spalla di un cittadino al suo fianco, gli chiese formalmente e in tono cordiale:

“Di grazia, buon uomo,” disse, “chi è questa donna? E perché mai si trova così esposta al pubblico ludibrio?”. “Sarete di certo straniero da queste parti, amico mio,” rispose il cittadino, squadrando con curiosità colui che l’aveva interrogato assieme al suo compagno selvaggio, “altrimenti avreste di certo sentito di madama Hester Prynne e delle sue malefatte. Ha suscitato un grande scandalo, mi creda, nella chiesa del pio mastro Dimmesdale.”

“Non vi sbagliate,” replicò l’altro. “Non sono di qui, e con mio sommo dispiacere sono stato costretto a viaggiare. Mi sono imbattuto in tristi sventure per mare e per terra, e a lungo sono stato prigioniero tra le genti pagane del Sud; e adesso mi ha portato fin qui questo indiano perché possa riscattarmi dalla prigionia. Le spiace, dunque, dirmi di Hester Prynne, se è questo il suo nome? Mi dica dei suoi crimini, e di cosa l’abbia condotta lassù sul patibolo della vergogna.”

“Dite il vero, amico, e credo che al vostro cuore gioverà, dopo tante traversie e il soggiorno in zone selvagge,” fece il cittadino, “di trovarvi, alla fine, in una terra da cui l’iniquità è stata bandita perché viene punita sotto gli occhi dei governanti e della gente, come accade qui nel nostro devoto New England. Quella donna, signore, dovete sapere, era la sposa d’un certo uomo sapiente, inglese di nascita, ma vissuto a lungo ad Amsterdam, luogo da cui qualche tempo fa s’era deciso a salpare per venire a stare tra la nostra gente del Massachusetts. A questo scopo egli mandò prima di sé la moglie, restando là per badare a certi affari. Dio mio, buon signore, dopo due anni o giù di lì da quando la donna viveva da noi a Boston, ancora niente notizie del sapiente mastro Prynne; e sua moglie, badate bene, potendo contare soltanto sui suoi stessi cattivi consigli...”

“Ah!... Aha!... vi capisco,” disse lo straniero, sfoggiando un sorriso amaro. “Un uomo tanto sapiente come quello di cui parlate avrebbe dovuto sapere anche questo, grazie ai suoi libri. E chi sarebbe, se non le spiace dirmelo, signore, il padre della creatura, di tre o quattro mesi, mi pare, che madama Prynne tiene tra le braccia?”

“Invero, amico, la questione rimane un mistero, e il Daniele9 che lo svelerà ancora non s’è fatto vivo,” rispose il cittadino. “Madama Hester s’è rifiutata di parlare in tutto e per tutto, e i magistrati si sono arrovellati invano. Magari il colpevole si trova qui ad assistere a questo spettacolo triste, lui sconosciuto agli uomini, e dimentico del fatto che Dio lo sta guardando.”

“Quel sapiente,” osservò lo straniero, sorridendo di nuovo, “dovrebbe venire lui a cercare di svelare mistero.”

“Spetterebbe a lui, sì, se è ancora vivo,” rispose il cittadino. “Ora, signore, la nostra magistratura del Massachusetts, consapevole che questa donna è giovane, bella, e senza dubbio fortemente soggetta alle tentazioni del peccato, e che inoltre il marito potrebbe essere in fondo al mare, non ha avuto l’audacia di far rispettare nel suo caso sino in fondo le nostre leggi. La condanna sarebbe stata la morte. Invece, con cuore magnanimo e misericordioso, l’hanno condannata a stare solo per tre ore sul palco della gogna, e poi, per il resto della vita, a portare sul petto il segno della vergogna.”

“Sentenza saggia!” dichiarò lo straniero, chinando con aria grave il capo. “Così sarà un sermone vivente contro il peccato, finché quella lettera ignominiosa non le verrà incisa sulla lapide. Mi spiace, tuttavia, che il suo compagno di ingiustizia non debba per lo meno starsene lì sul palco al suo fianco. Ma verrà scoperto! Verrà scoperto! Verrà scoperto!”

S’inchinò con aria affabile a quel cittadino espansivo e, sussurrando qualche parolina al suo attendente indiano, assieme si fecero strada tra la folla.

Mentre ciò accadeva, Hester Prynne era rimasta eretta sul piedistallo, con lo sguardo fisso sullo straniero, tanto fisso che, nei momenti in cui era intensamente assorta, ogni altro oggetto visibile del mondo le sembrò svanire davanti agli occhi, lasciandoli soli, lui e lei. Un incontro sarebbe forse stato più terribile di quel che le stava capitando, ovvero di trovarsi sotto a quel caldo sole di mezzogiorno che le bruciava il volto infiammandolo per la vergogna, con il segno scarlatto dell’infamia sul petto, la creatura figlia del peccato tra le braccia, un’intera cittadinanza radunata come per un’occorrenza festosa a fissare quei suoi lineamenti che avrebbero dovuto esser osservati soltanto alla luce di un quieto focolare, nella lieta penombra casalinga, o in chiesa dietro un velo femminile. Per quanto terribile fosse, ben sapeva d’esser protetta da quelle migliaia di testimoni. Era meglio starsene in piedi così, con tante persone tra di loro, piuttosto che trovarselo faccia a faccia, da soli. Scappava a rifugiarsi, per così dire, nell’esposizione pubblica, e temeva il momento in cui tale protezione sarebbe venuta meno. Immersa in simili pensieri, quasi non sentì una voce alle sue spalle, finché questa non ripeté il suo nome più d’una volta, ad alta voce e con tono solenne, facendosi sentire da tutta la moltitudine.

“Prestate orecchio, Hester Prynne!” disse la voce.

È stato già notato come, proprio sopra la piattaforma su cui stava Hester Prynne si affacciasse un balcone, o una loggia, attaccata alla facciata del luogo di culto. Era da lì che di solito venivano pronunciati i proclami, tra un’adunanza di magistrati e tutto il cerimoniale che accompagnava tali celebrazioni pubbliche in quei giorni. Vi sedeva, per assistere alla scena che stiamo descrivendo, lo stesso governatore Bellingham,10 e attorno al suo seggio i quattro sergenti della guardia d’onore con le loro alabarde. Sul cappello portava una piuma nera, il mantello aveva l’orlo ricamato, e sotto indossava una tunica di velluto nero; un gentiluomo avanti negli anni, e con rughe che mostravano i segni profondi dell’esperienza. Non era inadatto a guidare e rappresentare una comunità le cui origini e il progresso, come anche il presente stato di sviluppo, non erano dovuti ad impulsi di gioventù, ma alle energie severe e temprate dell’età virile, e alla ponderosa sagacia di molte primavere; una comunità che era riuscita a ottenere tanto, proprio perché di poche aspettative e scarsa immaginazione. Gli altri illustri personaggi al fianco del capo erano contraddistinti da un aspetto dignitoso, retaggio d’un periodo in cui le forme dell’autorità si credeva possedessero la sacralità delle istituzioni divine. Erano senza dubbio brave persone, giuste e sagge. Ma, in tutta la famiglia umana non sarebbe stato facile selezionare un numero eguale di persone sagge e virtuose che, rispetto a questi saggi dall’aria rigida verso cui ora Hester Prynne volgeva il viso, fossero meno capaci di sedere in giudizio davanti al cuore di una peccatrice e di sbrogliarne la matassa intrecciata di bene e male. Pareva del tutto consapevole, la donna, di come, se c’era per lei un po’ di compassione, questa risiedeva nel cuore più grande e più generoso della folla; infatti, alzando gli occhi alla balconata, l’infelice impallidì tremante.

La voce che aveva richiamato la sua attenzione era quella del famoso reverendo John Wilson,11 il più anziano pastore di Boston: un grande studioso, come molti dei suoi colleghi contemporanei, ma anche uomo di spirito cordiale ed affabile. Quest’ultima qualità, tuttavia, l’aveva affinata con minor cura rispetto alle doti intellettuali, ed era da parte sua, in verità, piuttosto oggetto di vergogna che di vanto. Eccolo lì, in piedi, con qualche ricciolo brizzolato sotto lo zucchetto, a strizzare gli occhi grigi abituati al lume fioco del suo studio, proprio come la creatura di Hester immersa nella schietta luce del sole. Pareva uno di quegli scuri ritratti a stampa che scorgiamo nell’aprire i vecchi volumi di sermoni; e non aveva più diritto di quanto non ne avesse uno di quei ritratti di farsi avanti ora e intromettersi in questioni di umana colpa, passione, e angoscia.

“Hester Prynne,” disse il pastore, “mi sono battuto con questo mio giovane fratello da cui avete avuto il privilegio di ascoltare le Scritture,” e allora Mr Wilson pose la mano sulla spalla di un giovanotto pallido al suo fianco: “Ho tentato, dico, di persuadere questo santo giovane a occuparsi insieme a voi, davanti al Cielo, a questi saggi e onesti governanti, e alla cittadinanza tutta che ci ascolta, della viltà e dell’orrore del vostro peccato. Conoscendo la vostra naturale tempra meglio di me, potrebbe essere un miglior giudice riguardo a quali argomenti usare, se amorevolezza o terrore, per sconfiggere la vostra fermezza e ostinazione, così da farvi smettere di tener celato il nome di colui che v’ha tentato ad errare tanto gravemente. Ma la sua obiezione (con l’estrema delicatezza che è tipica dei giovani, sebbene di un giovane più saggio di quanto non dimostrino i suoi anni) è che sarebbe un torto alla natura stessa della donna mostrare alla luce del sole e davanti a tanta gente i segreti tenuti nascosti nel cuore. In verità, come ho tentato di convincerlo, la vergogna consiste nell’averlo commesso, il peccato, non nel rivelarlo. Cosa rispondete, di nuovo, fratello Dimmesdale? Chi dovrà occuparsi di questa povera anima, io o voi?”.

Si avvertì un mormorio tra i dignitari venerabili occupanti la balconata, e il governatore Bellingham ne divenne portavoce, parlando con tono autorevole, per quanto mitigato dal rispetto dovuto al giovane pastore a cui si rivolgeva.

“Buon mastro Dimmesdale,” disse, “è vostra in gran parte la responsabilità dell’anima di questa donna. Sta dunque a voi esortarla al pentimento, e a quella confessione che ne è prova e conseguenza.”

La perentorietà dell’appello attirò gli occhi dell’intera folla sul reverendo Dimmesdale, giovane pastore proveniente da una delle grandi università inglesi per portare in queste terre selvagge e circondate da foreste tutto il sapere dell’epoca. La sua eloquenza e il fervore religioso gli avevano già guadagnato il più alto rispetto nella professione. Era persona che colpiva all’aspetto, con una fronte bianca, alta e sporgente, occhi ampi, scuri e malinconici, e una bocca incline, se non quando si tratteneva con un certo sforzo, a mostrarsi tremula; il che segnalava un carattere nervoso e un gran potere di autocontrollo. Nonostante il nobile talento naturale e i successi da studioso, questo giovane religioso lasciava percepire un’aria strana, uno sguardo apprensivo, sorpreso, quasi impaurito, come di chi si scopra smarrito e perduto nel percorso dell’esistenza umana, e riesca a sentirsi a suo agio soltanto in una qualche solitudine. Dunque, per quanto consentiva il suo ufficio, si muoveva per sentieri secondari e adombrati, così da preservare la propria semplicità infantile; e veniva allo scoperto, quando se ne presentava l’occasione, con una freschezza, una genuinità e una delicata purezza di pensiero che a dire di molti colpivano quasi le sue fossero le parole di un angelo.

Eccolo il giovane che il reverendo Wilson e il governatore avevano sì apertamente presentato alla pubblica attenzione, invitandolo a discutere davanti a tutti del mistero nell’anima della donna, un mistero tanto sacro quanto traviato. Il gravoso compito imposto dalla sua posizione gli fece salire il sangue alle gote, donandogli un tremore alle labbra.

“Parlate a quella donna, fratello mio,” disse Mr Wilson, “è di grande importanza per la sua anima, e dunque, come dice il venerabile governatore, per la vostra che se ne prende carico. Esortatela a confessare la verità!”

Il reverendo Dimmesdale chinò la testa, come parve, in silenziosa preghiera, e poi si fece avanti.

“Hester Prynne,” disse, affacciandosi al balcone, e guardandola negli occhi con espressione risoluta, “ascoltate quel che dice questo buon uomo, e vedete bene la responsabilità che incombe sul mio operato. Se ritenete che possa recar pace alla vostra anima, e la punizione terrena divenire in tal modo più efficace in vista della salvezza, vi intimo di dire il nome del vostro compagno di peccati e sofferenze! Non dovete tacere per una qualche falsa pietà, o per sentimenti amorevoli nei suoi confronti, perché, credetemi, Hester, anche dovesse egli lasciare una posizione di potere per stare con voi sul palco dell’infamia, sarebbe comunque meglio che tener nascosto il suo cuore colpevole a vita. Quale bene può arrecargli il vostro silenzio, tranne tentarlo, sì, forzarlo, per così dire, ad aggiungere al peccato l’ipocrisia? Il Cielo vi ha riservato l’ignominia pubblica, e dunque potete ottenere un pubblico trionfo su quel male che è dentro di voi, e sull’angoscia attorno a voi. Badate, così state negando a costui, che magari non ha il coraggio di prenderselo da sé, l’amaro ma salutare calice offerto ora alle vostre labbra.”

La voce del giovane pastore era soave nel suo tremore, ricca, profonda, e rotta. Il sentimento così palesemente manifestato, non tanto lo scopo diretto delle sue parole, lo fece riverberare nei cuori di tutti, conducendo gli ascoltatori ad unanime simpatia. Ebbe effetto persino sul povero neonato stretto al seno di Hester, che infatti rivolse lo sguardo fino ad allora rimasto vacuo verso Mr Dimmesdale, e protese le braccine con un gemito a metà tra il soddisfatto e il lamentoso. Tanto potente risuonò la richiesta del religioso, che la gente finì per aspettarsi la confessione di Hester Prynne col nome del colpevole; o in alternativa che lui stesso, ovunque si trovasse, elevato o misero che fosse il suo rango, venisse indotto da un’inevitabile necessità interiore a farsi avanti, costretto a salire sul palco.

Hester scosse la testa.

“Donna, non valicare i confini della misericordia divina!” gridò il reverendo Wilson, con un tono più severo di prima. “Quella creatura ha ricevuto il dono di proferire voce per assecondare e confermare il consiglio che avete sentito. Confessate il nome! Questo e il vostro pentimento potranno valere a liberarvi dalla lettera scarlatta sul petto.”

“Mai!” replicò Hester Prynne, rivolta non a Mr Wilson, ma con gli occhi fissi su quelli profondi e travagliati del giovane pastore. “È un marchio troppo profondo. Non potrete togliermelo. Voglia il Cielo che io sopporti il suo supplizio assieme al mio.”

“Parlate, donna!” disse un’altra voce, fredda e severa, proveniente dalla folla attorno al palco. “Parlate, e date alla vostra creatura un padre.”

“Non parlerò!” rispose Hester, facendosi pallida come un cadavere, nel rispondere a quella voce da lei certamente riconosciuta. “E questa mia creatura dovrà cercarsi un Padre Celeste; mai ne conoscerà uno terreno!”

“Non parlerà!” sussurrò Mr Dimmesdale che, sporgendosi dal balcone, con la mano al cuore aveva atteso il risultato del suo appello. Ora si ritirava tra lunghi sospiri. “Che straordinaria forza e generosità nel cuore di una donna! Non parlerà!”

Comprendendo l’impossibilità di intaccare la mente della povera peccatrice, l’anziano pastore, preparatosi accuratamente per l’occasione, rivolse alla folla un discorso sul peccato e tutte le sue diramazioni, ma facendo continui riferimenti alla lettera ignominiosa. Si soffermò con tanto vigore sul simbolo, per un’ora o più in cui la sua retorica avvolse le menti delle persone, da indurre al riguardo, nella loro immaginazione, paure nuove tali da far sembrar che l’emblema traesse la propria tinta scarlatta dalle fiamme degli abissi infernali. Hester Prynne, nel frattempo, restò al suo posto sul piedistallo, con lo sguardo vitreo e un’aria di spossata indifferenza. Aveva sopportato, quel mattino, tutto quel che la natura può tollerare; e poiché il suo temperamento non era di quelli che fuggono dalla sofferenza intensa con uno svenimento, lo spirito poté rifugiarsi soltanto dietro a un guscio di insensibilità duro come la pietra, mentre le facoltà della propria natura animale restarono intatte. In tale stato, benché la voce del predicatore tuonasse inesorabile, questa risultava muta alle sue orecchie. I gemiti e le grida della creatura, nell’ultima parte del suo supplizio, fendevano l’aria; fece di tutto per farla tacere, meccanicamente, ma non sembrava compatire troppo quel dolore. Con lo stesso contegno intransigente, venne ricondotta in prigione e svanì agli occhi della gente dietro il pesante portone rinforzato in ferro. Si mormorava, tra coloro che la videro andare, che la lettera scarlatta emanasse un bagliore spettrale lungo lo scuro corridoio interno.





5


Il colloquio


Dopo esser ritornata in prigione, Hester Prynne si ritrovò in un tale stato di alterazione nervosa da richiedere controllo continuo, per prevenire che facesse del male a se stessa o che in preda alla frenesia ne arrecasse alla povera creatura. Con l’approssimarsi della notte, per l’impossibilità di metterne a tacere l’insubordinazione mediante rimproveri o minacce di punizioni, mastro Brackett, il carceriere, ritenne opportuno mandare a chiamare un medico. Lo descrisse come un uomo di talento in ogni cristiana disciplina delle scienze fisiche, e altrettanto pratico di qualunque possibile sapienza possedessero gli indigeni in materia di erbe medicinali e di radici della foresta. A dire il vero, c’era assoluto bisogno di assistenza professionale, non soltanto per Hester stessa, ma in modo più urgente per il neonato che, traendo nutrimento dal seno materno, pareva aver assunto insieme a quello tutta l’agitazione, l’angoscia e la disperazione che pervadevano la natura della madre. Si contorceva in convulsioni di dolore ed era uno specchio convincente, nel suo scheletro minuto, dell’agonia morale sofferta da Hester Prynne durante la giornata.

Seguendo da vicino il carceriere nella stanza lugubre, apparve l’individuo dall’aspetto singolare, la cui presenza nella folla aveva suscitato così tanto interesse in colei che portava la lettera scarlatta. Risiedeva in prigione, non perché sospettato di un qualche crimine, ma poiché era quello il modo migliore e più conveniente di giovarsi dei suoi servigi; questo finché i magistrati non avessero trovato un accordo con i capitribù indiani circa il riscatto. Venne annunciato col nome di Roger Chillingworth.12 Il carceriere, dopo averlo accompagnato nella stanza, si soffermò un attimo, meravigliatosi della relativa quiete al suo entrare; infatti, Hester Prynne era all’istante divenuta come imbalsamata, mentre la creatura continuava a lamentarsi.

“Ve ne prego, amico, lasciatemi solo con la mia paziente,” disse il medico. “Fidatevi, buon carceriere, presto nella vostra dimora regnerà la pace; e ve lo prometto, d’ora in avanti madama Prynne si mostrerà più sensibile alla giusta autorità di quanto non abbiate sperimentato in precedenza.”

“Insomma, se sua eccellenza sarà in grado di ottenere tanto,” rispose mastro Brackett, “vi riterrò senza dubbio un uomo di talento! In verità, la donna è apparsa come posseduta, e per poco non m’ero deciso a scacciarle via Satana dal corpo a forza di scudisciate.”

Lo straniero era entrato nella stanza con la calma tipica della professione a cui aveva dichiarato di appartenere. Il suo contegno non mutò neanche quando il guardiano della prigione si ritirò per lasciarlo faccia a faccia con quella donna, che nella folla l’aveva osservato tanto assorta da suggerire una relazione intima tra i due. Prima di tutto si occupò della creatura, i cui pianti, ovviamente, mentre si contorceva nel lettino, rendevano obbligatorio posporre ogni altro dovere a quell’unico di calmarla. Esaminò la piccola attentamente, e poi procedette ad aprire la borsetta in pelle, estraendola da sotto la veste. Sembrava contenere certi preparati medici, uno dei quali sciolse in una tazza d’acqua.

“Vecchi studi in ambito alchemico,” osservò, “e il mio soggiorno per più di un anno tra gente ben versata nelle proprietà benevole dei semplici mi hanno reso un medico migliore di tanti che ne vantano il titolo. Ecco, donna! La creatura è vostra, non appartiene a me, né riconoscerà la mia voce o il mio aspetto come quelli d’un padre. Offritele dunque questa pozione con le vostre mani.”

Hester spinse via la medicina, fissando al contempo il suo volto con notevole apprensione.

“Pensate di vendicarvi su questa creatura innocente?” sussurrò lei.

“Sciocca d’una donna!” rispose il medico, con una certa freddezza, ma rassicurante. “Perché dovrei esser così pazzo da far del male a una creatura illegittima e sfortunata? Questa medicina ha potenti effetti benevoli; e se il neonato fosse mio, sì, mio quanto vostro, non potrei preparare di meglio.” Poiché la donna continuava ad esitare, trovandosi chiaramente in uno stato mentale molto poco disposto alla ragionevolezza, prese lui in braccio la creatura, per somministrarle la pozione con le proprie mani. Mostrò subito la sua efficacia, mantenendo la promessa del cerusico. I gemiti del piccolo paziente diminuirono; le fitte convulsive gradualmente cessarono, e qualche momento dopo, come accade ai bambini grazie al sollievo dal dolore, piombò in un sonno profondo e tranquillo. Il medico, il cui titolo s’era guadagnato di diritto, riservò quindi la propria attenzione alla madre. Visitandola con calma e dedizione, le sentì il polso, le controllò gli occhi, con uno sguardo tanto familiare, eppure estraneo e freddo, che le indusse fremiti al cuore e palpitazioni; infine, soddisfatto dell’analisi condotta, procedette a preparare un’ulteriore pozione.

“Non conosco il Lete13 o il Nepente,”14 affermò l’uomo, “ma in quei luoghi selvaggi ho appreso tanti nuovi segreti, ed eccone uno: una ricetta impartitami da un indiano in cambio di alcune mie lezioni antiche quanto Paracelso. Bevetela! Non darà il sollievo di una coscienza senza macchia. Quello non posso somministrarvelo. Ma calmerà gli spasmi e il montare della passione, come olio gettato sulle onde d’un mare tempestoso.”

Offrì la coppa ad Hester, e lei la accettò rivolgendogli lenta uno sguardo schietto; non proprio il volto della paura, ma certo pieno di dubbi e di domande riguardo ai suoi possibili scopi. Gettò uno sguardo anche alla creatura dormiente.

“Ho pensato alla morte,” fece lei, “ho sperato che arrivasse, l’avrei persino implorata, se fosse opportuno per me implorare alcunché. Eppure, se in questa coppa vi fosse la morte, vi prego di pensarci su due volte prima di osservarmi mentre la mando giù. Guardate! È ora vicina alle mie labbra.”

“Bevete, allora,” replicò lui mantenendo un contegno identico a prima. “Mi conoscete così poco, Hester Prynne? Sono stati mai tanto futili i miei propositi? Se anche dovessi immaginare un qualche stratagemma di vendetta, vi sarebbe forse per me soddisfazione maggiore che il vedervi esistere, somministrandovi medicinali contro ogni male e ogni pericolo di morte, così da mantener viva nel vostro petto la fiamma della vergogna?” Mentre parlava, toccò con il suo lungo indice la lettera scarlatta, che immediatamente sembrò bruciare quasi fosse incandescente sul seno di Hester. Notò quel gesto involontario della donna, e sorrise. “Vivete, allora, e portate con voi la vostra condanna davanti agli occhi di uomini e donne, davanti a quelli di colui che chiamaste vostro marito, davanti agli occhi di quella creatura! E perché possiate vivere, bevete questa pozione.”

Senza ulteriori rimostranze o indugi, Hester Prynne vuotò la coppa, e al gesto di quel sapiente si sedette sul letto dove dormiva la creatura, mentre lui portava a sé l’unica seggiola disponibile nella stanza, per sedersi accanto a lei. Non poteva se non tremare, la donna, di fronte a tali preparativi, poiché sentiva che, avendo egli compiuto ciò a cui lo obbligavano a fare per il sollievo delle sofferenze fisiche umanità, principi morali o, se era quello il caso, una raffinata crudeltà, ora si apprestava a trattarla come l’uomo da lei offeso irrimediabilmente e più nel profondo.

“Hester,” disse, “non chiederò a qual fine, né come siate caduta nell’abisso; o piuttosto, come siate ascesa al piedistallo dell’infamia su cui v’ho trovata. La ragione non va cercata lontano. È colpa della mia follia, e della vostra debolezza. Io, uomo di pensiero, topo di biblioteche grandiose, un essere umano già in declino dopo aver dedicato i miei anni migliori a placare sognanti bramosie di sapere, cosa potevo farmene di una bellezza giovane come la vostra! Deforme sin dall’ora in cui nacqui, come potei mai illudermi che il talento intellettuale potesse nascondere i difetti del corpo, nelle fantasie di una giovane? Gli uomini mi chiamano saggio. Se i sapienti fossero mai saggi quando si tratta di se stessi, magari avrei potuto prevedere tutto ciò. Avrei forse potuto sapere, venendo via dalla vasta e lugubre foresta per accedere a questa colonia di genti cristiane, che il primissimo oggetto ad incontrare i miei occhi sareste stata voi, Hester Prynne, lì in piedi, una statua di ignominia di fronte al popolo. No, per un attimo, quando sposi scendemmo insieme la vecchia scalinata della chiesa, avrei potuto contemplare il fuoco di quella lettera scarlatta illuminare la fine del nostro cammino!”

“Sapete,” disse Hester, la quale infatti, benché depressa, non poteva sopportare questa tranquilla pugnalata finale al simbolo della sua vergogna, “sapete che con voi sono stata sincera. Non ho mai provato amore, né mai l’ho simulato.”

“Vero!” replicò lui. “È stata una mia pazzia! L’ho detto, ma, fino a quel periodo della mia vita, avevo vissuto inutilmente. Così poche gioie mi aveva riservato il mondo! La dimora del mio cuore poteva ospitare tante persone; ma era solitaria e fredda, e senza un focolare. Desideravo potervi destare qualche fiamma! Non sembrava un sogno troppo assurdo, per quanto fossi vecchio, tenebroso, e deforme, l’ipotesi di poter raccogliere quella semplice felicità così a portata di mano per tutti. E allora, Hester, vi ho avvicinata al mio cuore, facendovi accedere alle sue stanze più segrete, e ho sperato di riscaldarvi col calore della vostra stessa presenza!”

“Vi ho fatto un grave torto,” mormorò Hester.

“L’uno l’ha fatto all’altra,” rispose quello. “Io ho sbagliato per primo quando ho tradito la vostra gioventù che sbocciava, inducendovi a una relazione innaturale con il mio declino. Dunque, da uomo che non ha pensato e filosofato invano, non cerco vendetta, non tramo alcun male contro di voi. Tra le nostre sorti c’è abbastanza equilibrio. Ma, Hester, l’uomo che ha fatto torto a entrambi! Chi è costui?”

“Non me lo chiedete!” replicò Hester Prynne, fissandolo in volto. “Questo non lo saprete mai!”

“Mai, dite voi?” ribatté con un sorriso sinistro, intelligente e sicuro di sé. “Non lo saprò mai! Credetemi, Hester, vi sono poche cose, nel mondo esterno, o fino a una certa profondità nella sfera invisibile del pensiero, poche cose celate a colui che si dedichi sinceramente e senza riserve alla soluzione di un mistero. Potrete tener nascosto il segreto alla folla curiosa. Potrete nasconderlo anche ai religiosi e ai magistrati, proprio come avete fatto oggi, quando hanno tentato di estorcervi quel nome dal cuore, e donarvi un compagno con cui condividere il piedistallo. Ma per quanto mi riguarda, la mia indagine coinvolge sensi altri dai loro. Cercherò quest’uomo proprio come ho cercato la verità nei libri; proprio come ho cercato l’oro nell’alchimia. Esiste un’affinità che me lo farà riconoscere. Lo vedrò tremare. Io stesso proverò un brivido, improvviso e inaspettato. Prima o poi, quell’uomo dovrà essere mio!”

Gli occhi dello studioso, tra le rughe, brillavano tanto intensamente nel guardarla che Hester Prynne si strinse le mani al cuore, temendo di farvi leggere il segreto all’istante.

“Non rivelerete il suo nome? Sarà comunque mio,” riprese con sguardo fiducioso, come se lui e il destino fossero una cosa sola. “Non porta egli alcuna lettera dell’infamia cucita al vestito come voi, ma la leggerò nel suo cuore. Però non temete per lui! Non credete che io voglia interferire con la punizione che gli riserva il Cielo, né, a mio solo danno, consegnarlo alla salda mano della legge degli uomini. Né pensate che tramerò alcunché contro la sua vita; no, e neanche contro la sua reputazione, qualora, come credo, sia un uomo di buona fama. Che viva pure, che si nasconda nell’onore esteriore, se può! Sarà comunque mio!”

“Le vostre azioni appaiono misericordiose,” disse Hester, sconcertata e inorridita, “ma le parole parlano di terrore!”

“Una cosa sola chiedo a voi che siete stata mia moglie,” proseguì lo studioso. “Voi che tenete segreto il vostro amante, fate lo stesso con me! Nessuno da queste parti mi conosce. Non confessate ad anima viva che un dì mi chiamaste marito! Ecco, in questa periferia desolata della terra pianterò la mia tenda, poiché avendo in altri luoghi vagabondato, isolato dagli interessi umani, trovo qui una donna, un uomo, una creatura, con i quali intrattengo legami tra i più stretti. Non importa se d’amore o d’odio, non importa se giusti o sbagliati! Voi e il vostro neonato, Hester Prynne, mi appartenete. La mia dimora è dove vi trovate voi, dove si trova lui. Ma non traditemi!”

“Perché lo desiderate?” domandò Hester, ritraendosi senza saperne il perché da questo patto segreto. “Perché non annunciarvi apertamente, e al contempo ripudiarmi?”

“Forse,” replicò, “poiché in questo modo non andrò incontro al fango del disonore che colpisce il marito di una donna infedele. Forse per altri motivi. Basta, è mia intenzione vivere e morire sconosciuto. Lasciate, dunque, che vostro marito sia morto per il mondo, e nessuna nuova di lui venga a sapersi. Non mi riconoscete, a parole, segni, o sguardi! Non rivelate il segreto, soprattutto all’uomo di cui sapete. Se in questo verrete meno, state attenta! La sua fama, la sua posizione, la sua vita saranno nelle mie mani. State attenta!”

“Manterrò il vostro segreto, proprio come mantengo il suo,” disse Hester.

“Giuratelo!” ribatté lui. E lei giurò.

“E ora, madama Prynne,” disse il vecchio Roger Chillingworth, poiché con tale nome di lì in avanti sarebbe stato chiamato, “vi lascerò sola, sola con il vostro neonato, e con la lettera scarlatta! Ditemi, Hester, la condanna vi obbliga ad indossare il marchio anche mentre dormite? Non avete paura di incubi o sogni terribili?”

“Perché sorridete così, nel guardarmi?” chiese Hester, preoccupata dall’espressione dei suoi occhi. “Siete come l’Uomo Nero che la foresta circostante infesta? Mi avete indotto a un patto che si rivelerà la rovina della mia anima?”

“Non della vostra anima,” rispose, sorridendo ancora. “No, non della vostra.”





5


Hester alle prese con l’ago


La detenzione di Hester Prynne volgeva oramai al termine. Le fu aperta la porta della prigione, e si affacciò a quella stessa luce del sole che, pur inondando il tutto, pareva al suo cuore sofferente e malato non avere altro scopo se non quello di rivelare la lettera scarlatta sul seno. I primi passi fuori dall’uscio della prigione, senza esser controllata a vista, furono forse una tortura più reale persino della processione e dello spettacolo descritti prima, quando lei era stata la vergogna di tutti, e ognuno chiamato a puntarle il dito contro. Allora l’avevano tenuta in piedi un’innaturale tensione nervosa e tutta la combattività del proprio carattere, permettendole di trasformare la scena in una sorta di sinistro trionfo. Era, poi, un evento separato e isolato che sarebbe capitato una volta soltanto nella vita, e per farvi fronte bisognava richiamare senza risparmiarsi tutta la forza vitale utile a donare molti anni di tranquillità. La legge stessa che la condannava, un gigante dalle fattezze severe ma con una forza nel suo braccio d’acciaio in grado di aiutare o annichilire, l’aveva sorretta attraverso la terribile condanna all’ignominia. Ma ora, con questa passeggiata inattesa fuori dall’entrata della prigione, ricominciava la vita di tutti i giorni, e stava a lei resistervi e portarla avanti con le normali risorse della propria natura; o in alternativa soccombere. Non poteva più chiedere nulla al futuro, per vincere l’angoscia del presente. Il giorno dopo avrebbe portato con sé la propria croce, e così il successivo e quello dopo ancora; ogni dì la sua croce, eppure era la stessa di ora, tanto indicibilmente dura da sopportare. I giorni del lontano futuro sarebbero giunti a fatica, ma sempre, per lei, con lo stesso peso di cui sobbarcarsi, e da recare con sé senza mai poterlo scaricare; questo perché i giorni, sommandosi agli anni, avrebbero aggiunto tristezza al suo carico di vergogna. Vivendoli tutti e rinunciando alla propria individualità, sarebbe divenuta quel simbolo generale che il predicatore e il moralista potevano additare, e in cui rendere vivide e concretizzare le loro fantasie di fragilità della donna e di colpevoli passioni. Così, ai giovani e ai puri sarebbe stato impartito di additarla, con la lettera scarlatta fiammante sul petto, in quanto simbolo, incarnazione e realtà del peccato: lei, figlia di venerabili genitori, lei, madre di una bambina che sarebbe a suo tempo divenuta una donna, lei che un tempo era stata innocente. E sulla sua tomba, come unico monumento alla memoria, l’infamia che fino a quel momento avrebbe dovuto condurre con sé.

Può sembrare eccezionale come, con tutto il mondo davanti, non soggetta ad alcuna clausola restrittiva di una sentenza intesa a confinarla nella colonia puritana, libera di tornare nel luogo di nascita o in qualunque altra terra in Europa per potervi nascondere del tutto la propria fama e identità sotto nuove spoglie tanto da potersi permettere di assumere una nuova natura, e infine essendo a portata di mano, per lei, i passaggi dell’oscura e imperscrutabile foresta dove la sua indole selvaggia poteva assimilarsi a genti i cui costumi ed esistenze erano aliene alla legge che l’aveva condannata; può sembrare eccezionale, insomma, come questa donna continuasse a chiamare casa quell’unico luogo in cui le spettava l’onere di essere il simbolo della vergogna. Ma esiste una fatalità, un sentimento tanto irresistibile e inevitabile che ha la meglio sulla sorte, e quasi sempre obbliga gli esseri umani ad aggirarsi come spettri per i luoghi in cui qualche evento grande e significativo abbia donato colore alle loro esistenze; e questo in maniera tanto più irresistibile quanto più fosche siano le tinte che quei luoghi abbiano colorato di tristezza. Il suo peccato e l’ignominia erano radici ben piantate nel suolo. Era come se una nuova nascita, ma dotata di capacità di assimilazione maggiori della prima, avesse reso quelle terre boscose, sempre così inospitali per chicchessia, pellegrino o vagabondo che fosse, la casa della vita, terribile e desolata, di Hester Prynne. Le pareva estraneo, a confronto, ogni altro luogo della terra, persino quel villaggio dell’Inghilterra campestre in cui le vesti oramai smesse di un’infanzia felice e una giovinezza da ragazza senza macchia erano apparse ancora affidate alle mani di sua madre. La catena che la legava a questo luogo aveva anelli d’acciaio che le tormentavano l’anima nel profondo, ma nulla era in grado di romperla.

Può darsi persino – e senza dubbio era così, sebbene tenesse nascosto il segreto a se stessa e impallidisse ogni qual volta questo tentava di uscire dalla stretta del cuore come una serpe dal buco – può darsi che un altro sentimento la mantenesse legata a quello scenario e a percorsi che le erano risultati fatali. Vi abitava, e lì si muovevano i suoi passi, qualcuno con cui si riteneva legata in un’unione non riconosciuta sulla terra, ma che li avrebbe visti raggiungere insieme la sbarra del giudizio definitivo, per rendere quella il loro altare nuziale, in un futuro di infinito castigo insieme. Mille volte colui che tentava le anime le aveva conficcato in testa tale idea, affinché lei la contemplasse, e riso mentre una gioia appassionata e disperata si impadroniva della donna; e quanta fatica poi per scacciarla via. Quasi non si soffermava a guardarla in faccia, quell’idea, che in fretta e furia la rinchiudeva nelle segrete. Quel che si sforzava di credere, ciò su cui infine meditava, in quanto ragione per la quale continuare a risiedere nel New England, era una mezza verità e una mezza illusione. Questa, raccontava a se stessa, era la scena del crimine, e qui doveva inscenarsi la punizione terrena; e allora chissà, la tortura quotidiana le avrebbe infine purificato l’anima e forgiato una purezza altra da quella perduta; una purezza più santa, poiché risultato del martirio.

E quindi Hester Prynne non fuggì via. Al limitare della città, entro i confini della penisola, ma non nelle immediate vicinanze di una qualche abitazione, v’era un piccolo cottage dal tetto di paglia. L’aveva edificato uno dei primi coloni per poi abbandonarlo, poiché il terreno circostante era troppo infecondo per essere coltivato; il fatto di trovarsi relativamente lontano da tutto lo escludeva dalla sfera delle attività sociali che già contraddistinguevano le abitudini degli emigranti. Era situato sulla costa, affacciava su un’insenatura del mare alle pendici di colline ricoperte da foreste che davano a occidente. Una macchia di esili arbusti come quelli che crescevano soltanto nella penisola non riusciva a nascondere il cottage alla vista, ma semmai pareva indicare come vi fosse un qualche oggetto che volentieri sarebbe rimasto, o sarebbe dovuto rimanere, celato. In questa piccola, solitaria dimora, con le poche ricchezze di cui disponeva, e per concessione dei magistrati che ancora mantenevano su di lei un controllo inquisitorio, si stabilirono Hester e la sua creatura. Un’ombra enigmatica di sospetto da subito si legò a quel posto. I bambini, troppo giovani per comprendere il motivo per cui questa donna dovesse rimanere esclusa dalla sfera dell’umana carità, si avvicinavano di soppiatto, quel tanto che bastava per osservarla cucire alla finestra del cottage, starsene sull’uscio, darsi da fare in giardino, o uscire per il sentiero che conduceva in città; e scoprendo la lettera scarlatta sul seno, scappavano via come contagiati da un timore strano.

Nonostante la totale solitudine in cui versava, e senza uno straccio di amico che si degnasse di venirla a trovare, Hester non correva il rischio di indigenza. Persino in una terra che relegava il suo esercizio a un ruolo senza troppe pretese possedeva un talento sufficiente a dar da mangiare alla sua florida creatura e a se stessa. Quel talento, ora come allora, era quasi l’unico a portata di una donna: il cucito. Aveva sul seno, in quella lettera ricamata in maniera singolare, un esempio della sua raffinata e fantasiosa bravura, di cui si sarebbero certamente potute servire le dame di corte per aggiungere ai loro tessuti di sete e ori il più ricco e spirituale decoro dell’umana abilità. Qui, com’è ovvio, nella semplicità funerea che generalmente caratterizzava le abitudini puritane nel vestire, di tanto in tanto si presentava la richiesta della sua delicata abilità artigianale. In realtà, il gusto dell’epoca, che per simili ricami pretendeva la massima elaboratezza, non mancò di allungare la propria influenza sui nostri severi progenitori, i quali si erano lasciati alle spalle tante mode all’apparenza più difficili da abbandonare. Cerimonie pubbliche come le ordinazioni, l’insediamento di magistrati, e tutto quanto potesse donare maestosità alle forme in cui il nuovo governo si manifestava alla gente, erano, per abito politico, segnate da un grandioso cerimoniale a cui attenersi con rigore, e da una fosca seppur studiata magnificenza. Profonde gorgiere, baverine decorate ad arte, guanti stupendamente ricamati, venivano ritenuti necessari allo status ufficiale di chi tenesse le redini del potere, ed erano concessi prontamente ad individui di alto rango o munifici, anche quando le leggi suntuarie vietavano al ceto plebeo queste e simili stravaganze. Persino per quanto riguardava l’abbigliamento da funerale, per i vestiti del cadavere o per simboleggiare il dolore dei vivi con una varietà di figure ed emblemi di tessuto scuro o tela di batista color neve, spesso veniva richiesta proprio l’opera di Hester Prynne. I corredi dei neonati, poiché questi allora portavano vesti eleganti, erano un’altra possibilità di lavoro e di ricavo.

Gradualmente, ma abbastanza presto, i suoi ricami artigianali divennero quel che oggi diremmo di moda. Se per commiserazione nei riguardi di una donna dal destino tanto infelice, per la morbosa curiosità che dona un valore fittizio a un qualunque artefatto banale e immeritevole, se per il fatto che una qualsiasi altra circostanza imponderabile fosse allora come ora sufficiente a concedere ad alcuni quanto altri cercano invano, o infine perché Hester realmente riempisse un vuoto destinato altrimenti a rimanere tale, è comunque certo che grazie al suo ago riceveva commissioni per tante ore quante ritenesse opportuno dedicarvisi, guadagnando anche in maniera adeguata. Forse era la vanità stessa a scegliere di mortificare se stessa facendo indossare, durante cerimonie fastose e ufficiali, abiti preparati da mani peccaminose. I suoi ricami si vedevano sulla gorgiera del governatore; i militari li sfoggiavano sulle proprie sciarpe, e il celebrante sulla baverina; adornavano il cappellino del neonato; erano sbarrati e sigillati, in preda alla muffa e destinati a sfaldarsi, nelle bare dei morti. Ma non viene ricordato caso alcuno in cui si facesse ricorso al suo talento per ricamare il velo bianco che avrebbe dovuto coprire i candidi rossori sulle gote di una sposa. L’eccezione indicava il vigore implacabile con cui la società disapprovava il suo peccato.

Hester non pretendeva di ottenere per se stessa nulla al di fuori di quel che bastava a una sussistenza fatta di estrema sobrietà e in tutto ascetica, mentre per la propria figlia sperava in un moderato benessere. Vestiva di stoffe tra le più grezze e a colori invariabilmente foschi, con quel solo ornamento, la lettera scarlatta, che era condannata a portare. I vestiti della bambina, al contrario, si distinguevano per un’ingegnosità stravagante, o potremmo dire eccentrica, atta a sottolineare ovviamente il fascino etereo che da subito iniziò a circondare la bambina, simbolo anche di un qualche significato profondo. Ma vi torneremo più in là. Se non fosse per le spese destinate ad adornare la figlia, ogni entrata superflua di Hester andava in beneficenza, ad infelici meno sventurati di lei, i quali non di rado sputavano nel piatto in cui mangiavano. Quasi tutto il tempo che avrebbe potuto prontamente impiegare per migliorare la propria arte, lo usava per cucire vestiti per i poveri. È probabile che dietro a ciò si nascondesse un’idea di penitenza, e che nel dedicarsi per così tante ore a lavori tanto umili, la donna stesse realmente sacrificando il proprio piacere. Nella sua natura vi era una intensa, voluttuosa tensione orientale, un gusto per il magnificamente bello che, tranne nei prodotti squisiti del suo ricamo, non trovava altro, nelle possibilità offerte dall’esistenza, su cui esercitarsi. Le donne traggono un piacere, che risulta incomprensibile all’altro sesso, dal delicato lavorio di ago e filo. Per Hester Prynne era forse un modo di esprimersi, e dunque di placare le passioni dell’esistenza. Come ogni altra gioia, la rifiutava in quanto foriera di peccato. Tale morboso contatto della coscienza con ambiti immateriali non faceva presagire, questo è il timore, alcuna penitenza sincera e decisa, ma, sotto la superficie, qualcosa di dubbio e di potenzialmente molto sbagliato.

In tal modo, Hester Prynne finì per ottenere un suo ruolo da giocare nel mondo. Con quel naturale carattere energico e le sue rare capacità, il mondo non poteva del tutto emarginarla, sebbene imprimesse su di lei un marchio più intollerabile per il cuore di una donna di quello imposto sulla fronte di Caino. In ogni sua relazione con la comunità, tuttavia, non v’era nulla che la facesse sentire parte del consesso sociale. Ogni gesto, parola, e persino il silenzio di coloro con i quali era venuta a contatto, implicava e spesso manifestava apertamente il fatto che fosse stata bandita, e che si ritrovasse tanto sola quasi abitasse in una dimensione altra, o comunicasse con la natura comune attraverso organi e sensi altri rispetto al resto dell’umanità. Si teneva in disparte rispetto agli interessi mortali eppure al loro fianco, come uno spettro che torni a visitare il focolare domestico e non riesca più a farsi vedere o percepire; niente sorrisi per le gioie familiari, né pene per le angosce dei congiunti, se non quella compassione negata, quando riusciva a manifestarsi, perché suscitava soltanto terrore e orrenda ripugnanza. Nei fatti, tali emozioni, insieme al più amaro disprezzo che a loro si accompagnava, parevano esser l’unica parte del cuore universale a cui la donna partecipasse. Non era epoca di raffinatezze, e la sua posizione, benché la comprendesse bene e non fosse in pericolo di dimenticarsene, si affacciava spesso alla vivida consapevolezza di sé come una rinnovata angoscia, allorché veniva con tocco rude sfiorato il suo punto più debole. Come abbiamo già ricordato, i poveri, ovvero nelle intenzioni della donna i beneficiari della sua bontà, spesso vituperavano la mano che si protendeva in loro soccorso. Parimenti, dame di rango elevato ai cui usci ella si portava per lavoro, erano abituate ad istillare gocce di rancore nel suo animo; talvolta tramite quell’alchimia di quieta cattiveria con cui una donna sa trarre un veleno sottile da simili inezie, altre volte persino con espressioni più volgari che ricadevano, sul suo petto indifeso di sofferente, come sale su una ferita infetta. Hester aveva maturato una lunga esperienza; non rispondeva mai a tali attacchi se non con qualche nascente arrossarsi di quelle gote irreprensibilmente pallide, che poi finiva per placarsi nelle profondità del cuore. Era paziente, una martire in tutto e per tutto, ma si rifiutava di pregare per i suoi nemici: questo per evitare che, nonostante aspirasse al perdono, le proprie parole di ringraziamento non si distorcessero caparbiamente fino a tramutarsi in maledizioni.

Di continuo, e in mille altri modi, subiva gli innumerevoli fremiti del tormento, disegnato in maniera così raffinata dall’immortale condanna del tribunale puritano; una condanna a vita. Religiosi si fermavano in strada per esortare la folla raccolta intorno alla povera peccatrice, tra espressioni di scherno e di riprovazione. Se entrava in chiesa sperando di incontrare durante il giorno del Signore il sorriso del Padre Universale, le capitava spesso la sventura di essere oggetto dell’omelia. Iniziò a temere i bambini, perché i genitori avevano inculcato loro una vaga idea di qualcosa di terribile riguardo a questa donna sfortunata che si trascinava in silenzio per la città, senza compagni se non la figlia. Allora, dopo averla lasciata passare, la seguivano a distanza con grida stridule, pronunciando una parola senza significato per loro, ma non per questo a lei meno terribile proprio perché uscita da labbra che l’avevano farfugliata inconsciamente. Sembrava simboleggiare l’onnipresenza della propria infamia, quasi che persino la Natura ne fosse al corrente; la tortura non sarebbe stata più intensa se le foglie degli alberi, bisbigliando, avessero potuto scambiarsi quella fosca storia portata da una brezza estiva, o ventilata da stridenti raffiche invernali! Un ulteriore speciale tormento era visibile nello sguardo di chi la scorgeva per la prima volta. Quando gli stranieri fissavano con curiosità la lettera scarlatta (e non v’era chi non lo facesse), un nuovo marchio veniva impresso nell’anima di Hester; e così lei a malapena si tratteneva, pur non riuscendovi del tutto, dal coprire il simbolo con la mano. Però, anche un occhio abituato sapeva infliggerle la stessa pena. Lo sguardo freddo della familiarità le era intollerabile. Dall’inizio alla fine, in breve, Hester Prynne subì la terribile agonia di percepire l’occhio della gente squadrare l’emblema: un punto che conservava tutta la sua sensibilità; anzi, quella quotidiana tortura sembrava addirittura acuirla.

Ma talvolta, a distanza di giorni o mesi, forse, percepiva uno sguardo, uno sguardo umano sul suo marchio ignominioso, che sembrava donarle un momentaneo sollievo, come se per metà la sua agonia venisse da altri condivisa. L’istante dopo tutto si affrettava a tornare come prima, con un fremito anche maggiore di angoscia, poiché in quel breve intervallo aveva di nuovo peccato. Ma aveva forse peccato da sola, Hester?

La sua immaginazione veniva in qualche modo influenzata da quel peculiare e solitario tormento della propria vita, e se avesse avuto una fibra morale e intellettuale più debole, lo sarebbe stata ancor di più. Camminando avanti e indietro con passo desolato, nel piccolo mondo con cui Hester era all’apparenza connessa, ogni tanto le pareva di sentire o immaginare (se questa fosse una sua fantasia, era comunque troppo potente per resistervi) che la lettera scarlatta le avesse donato un senso altro. Tremava al pensiero, difficile per lei da non intrattenere, che il simbolo le fornisse una conoscenza e una comprensione dei peccati nascosti nei cuori altrui. Era terrorizzata dalle rivelazioni che aveva davanti agli occhi. Di che tipo? Come potevano non essere i bisbigli insidiosi dell’angelo del male, ben disposto a persuadere quella donna in difficoltà, sua vittima ancora solo in parte, che una parvenza esteriore di purezza non fosse altro che una menzogna, e che se ovunque venisse rivelata la verità, vedremmo ardere una lettera scarlatta sul petto di molti, oltre che su quello di Hester Prynne? Oppure doveva accogliere quei presagi, tanto oscuri, eppure così nitidi, come fossero verità? In tutta la sua infelice esperienza, non v’era nulla di tanto orribile e ripugnante come questa percezione. La lasciava perplessa e scioccata per l’inopportunità irriverente delle occasioni in cui entrava in azione. Talvolta, la rossa infamia sul suo seno le dava un fremito di compassione nel passare accanto a un onorevole pastore o magistrato, modello di pietà e giustizia, a cui quell’età di antica riverenza guardava con ammirazione come a un mortale in compagnia di angeli. “Quale ente maligno è a portata di mano?” diceva tra sé e sé. Alzando lo sguardo riluttante, non vedeva essere umano nel suo raggio visuale se non la sagoma di questo santo in terra! Ancora, una misteriosa empatia la faceva sentire sorella di qualche matrona dal cipiglio severo incontrata per strada, la quale, secondo dicerie, s’era mantenuta innocente sotto le vesti come gelida neve. La neve non lambita dal sole sul seno della matrona, e la vergogna infuocata su quello di Hester: cosa avevano in comune queste due? Oppure, una volta ancora, il brivido elettrico ammoniva: “Osserva, Hester, ecco una tua sodale!”, e nell’alzare gli occhi lei incontrava lo sguardo di una giovane fanciulla fisso sulla lettera scarlatta, timido e obliquo, che poi quella distoglieva immediatamente con un rossore lieve e freddo sulle gote, come se la sua purezza venisse in qualche modo macchiata da un’occhiata fugace. Oh, spirito malvagio, il cui talismano è quel simbolo fatale: non lasciaste nulla che questa povera peccatrice potesse riverire in giovani o vecchi? Una tale perdita di fede è sempre tra i risultati più tristi del peccato. Venga ammesso come prova di come non tutto fosse corrotto in questa povera vittima della propria fragilità e della dura legge degli uomini, il fatto che Hester Prynne si sforzasse ancora di credere che non v’era un solo essere mortale colpevole quanto lei.

Tra il volgo, che in quei lontani anni oscuri colorava continuamente d’un orrore grottesco quanto catturasse la sua fantasia, circolava una storia sulla lettera scarlatta che non sarebbe difficile veder trasfigurata in una leggenda orripilante. Si asseriva che il simbolo non fosse soltanto di un tessuto scarlatto, colorato in un normale recipiente per la tintura, ma che ardesse del rosso fuoco dell’inferno, e che lo si potesse veder brillare quando Hester Prynne si aggirava solitaria di notte. E, va detto, la bruciatura sul petto di Hester era tanto profonda che forse in quella diceria c’era più verità di quanta la nostra incredulità di moderni non sia incline a concedere.





5


Pearl


Non abbiamo ancora quasi per nulla accennato alla bambina: quella piccola creatura la cui innocenza, fiore delizioso ed immortale, per volere imperscrutabile della Provvidenza, era spuntata dal rigoglioso lussureggiare d’una passione colpevole. Sembrava così strana, a quella donna triste, la bellezza di lei, nel vederla crescere giorno dopo giorno; si faceva sempre più radiosa, come anche l’intelligenza che inondava di fremente luminosità i minuti lineamenti della bimba! La sua Pearl! Così Hester l’aveva chiamata; un nome adatto non tanto all’aspetto, che nulla aveva del lustro calmo, bianco e scevro da passioni suggerito dal paragone con una perla. L’aveva chiamata così, la propria creatura, per via dell’enorme valore che aveva, avendola acquistata con tutto quanto possedesse: era lei l’unico tesoro della sua mamma! Che strano, a dire il vero! L’uomo aveva marchiato il peccato di questa donna con una lettera scarlatta tanto efficace, potente e disastrosa, che nessuna umana compassione avrebbe mai potuto raggiungerla, a meno di non essere colpevole quanto lei. Dio, come diretta conseguenza del peccato punito dall’uomo a quel modo, per legare in eterno la madre alla razza e alla genia dei mortali, e divenire infine un’anima beata in paradiso, le aveva dato una bambina deliziosa il cui posto era in quel suo stesso seno disonorato! Tuttavia, tali pensieri lasciavano in Hester Prynne meno speranza che apprensione. Sapeva d’aver peccato, e non riusciva a prefigurarsi che quell’atto potesse portare alcunché di buono. Giorno dopo giorno, osservava con terrore la natura di sua figlia dispiegarsi, in preda al continuo timore di individuare una qualche oscura e ribelle caratteristica corrispondente alla colpa a cui la piccola doveva la propria venuta al mondo.

Di certo non aveva difetti fisici. Per via della forma perfetta, della forza e della naturale capacità di utilizzare gli arti inesperti, la creatura avrebbe meritato di nascere nell’Eden e di restarvi, come un balocco per gli angeli, dopo la cacciata dei primi genitori del mondo. La bimba possedeva una naturale grazia che non sempre convive con una bellezza impeccabile; i suoi vestiti, per quanto semplici, colpivano sempre chi la osservava, in quanto assolutamente adatti a lei. Ma quelli indossati dalla piccola Pearl non erano tessuti grossolani. La madre, con intenzioni morbose che in seguito si comprenderanno, aveva acquistato le stoffe più eleganti che si trovassero, e concedeva libertà completa alla propria fantasia nel suo preparare e decorare i vestiti indossati dalla bimba in pubblico. Tanto magnifica era la minuta figura quando abbigliata a quel modo, e tanto splendida nella sua grazia, fulgida in vesti così ricche da sopraffare una qualunque bellezza meno evidente, che a circondarla era un alone di assoluta radiosità sul pavimento del tetro cottage. E persino una veste color ruggine, lisa e sporca per i suoi semplici giochi da bambina, rendeva perfetta la sua immagine. L’aspetto di Pearl era permeato dall’incantesimo di una varietà infinita; quest’unica bimba era in sé una pluralità di bambine, coprendo l’intero arco che va dalla grazia di fiore selvatico d’una figlia di contadini alla fastosità in miniatura di una principessina. In tutte queste fanciulle, comunque, vi era un tratto passionale, una certa profondità nel colorito, che mai svaniva; e se in così tante mutazioni si fosse fatta più pallida o flebile, avrebbe smesso di essere se stessa: non sarebbe più stata la stessa Pearl!

Questa mutevolezza d’aspetto indicava ed esprimeva non meno chiaramente le varie sfaccettature della sua vita interiore: una natura che pareva possedere anche una certa profondità, tra tutti quei cambiamenti, pur difettando, sempre che le paure di Hester non l’avessero ingannata, di capacità d’adattarsi e relazionarsi a quel mondo in cui era nata. Era impossibile far rispettare le regole a questa bambina. Nel metterla al mondo era stata infranta una legge fondamentale, e il risultato era un essere i cui elementi apparivano sì belli e splendenti, ma sistemati alla rinfusa, e dotati di un ordine del tutto peculiare in cui era difficile o impossibile individuare un punto che ne rivelasse la varietà o il modo in cui erano aggregati. Hester riusciva solo a spiegarsi il carattere della bambina, e anche qui, in maniera vaga e imperfetta, tramite il ricordo di come era stata lei nel breve periodo in cui Pearl aveva tratto la propria anima dal mondo spirituale, e la struttura corporea dalla dimensione terrestre. La condizione di una madre prigioniera delle passioni era stata il medium attraverso cui alla creatura non ancora nata erano stati trasmessi i raggi della vita morale, e per quanto luminosi e chiari in origine, erano nel profondo macchiati di cremisi e d’oro, di una lucentezza ardente, di un’ombra oscura, e della luce non temperata della materia interposta. Soprattutto, in quel periodo, ad esser trasmesso a Pearl era stato il carattere indomito di Hester. Riconosceva la sua tempra ribelle, intransigente, l’indole volubile, e persino alcune cupe ombrosità e lo scoramento che aveva covato in seno. Questi tratti ricevevano ora la luce radiosa del mattino insita in quel suo temperamento fanciullesco; ma, più in là, lungo il cammino dell’esistenza terrena, il tutto sarebbe forse stato foriero di tempeste e terremoti.

La disciplina familiare in quei tempi era molto più rigida di oggi. Tenere il muso, rimproveri severi e l’utilizzo frequente della verga con la benedizione delle Sacre Scritture, si usavano non soltanto come punizione per reali trasgressioni, ma come regime salutare per la crescita e la promozione della virtù nei bambini. Hester Prynne, nondimeno, madre solitaria di questa sua figlia unica, correva pochi rischi di sbagliare usando un rigore eccessivo. Memore, tuttavia, dei propri errori e disavventure, tentò da subito di imporre un controllo affettuoso ma severo su quell’essere eterno e infantile che le era stato affidato. Ma il compito era oltre le sue capacità. Dopo aver provato sia col sorriso che con gli sguardi torvi, e comprendendo come nessuno dei due stratagemmi fosse in grado di esercitare influenza alcuna, Hester fu infine costretta a farsi da parte, e consentire alla bambina di lasciarsi trasportare dai propri impulsi. Le costrizioni fisiche e i freni erano efficaci, ovviamente, soltanto per quel che duravano. Come per ogni altro tipo di disciplina diretta alla mente o al cuore, la piccola Pearl poteva o meno sottostarvi in base al capriccio che la possedeva in quel momento. La madre, con Pearl ancora neonata, si era abituata a una certa sua espressione che fungeva da avvertimento, e di fronte alla quale sarebbe stata fatica sprecata insistere, convincerla, o implorare. Era un’espressione tanto intelligente quanto inspiegabile: così ostinata, a volte malevola, ma in genere accompagnata da un inarrestabile flusso di esuberanza, tanto che Hester non poteva fare a meno di chiedersi, in quei momenti, se Pearl non fosse una bambina fatata. Pareva infatti uno spiritello aereo, che dopo essersi dedicato ai suoi divertimenti fantasiosi per un po’, dal pavimento del cottage sarebbe volato via con un sorriso beffardo. Non appena quell’espressione si faceva strada nei suoi occhi ribelli, splendenti e di un profondo color nero, la pervadeva poi con singolare distacco e intangibilità, quasi si stesse librando nell’aere, e potesse svanire come un lucore brillante la cui provenienza o meta noi non conosciamo. Nell’osservarla, Hester era obbligata a correre dalla bambina per raggiungere quel piccolo elfo in procinto di spiccare inesorabilmente il volo, per stringersela al petto e tenerla stretta tra baci sinceri; ma non per eccesso di amore, quanto per accertarsi che Pearl fosse un essere in carne e ossa, e non un’illusione dalla testa ai piedi. Ma la risata di Pearl, una volta acciuffata, per quanto colma di gioia e così musicale, arrecava alla madre più dubbi di prima.

Angosciata da un simile incantesimo sconcertante ed impalpabile, tanto normale nei rapporti tra lei e quella sua unica creatura la quale, conquistata a così caro prezzo, costituiva ogni sua ricchezza, Hester a volte scoppiava in un pianto di disperazione. Poi, magari, ed era impossibile prevedere l’esito di questo sfogo, Pearl metteva il broncio, chiudeva i pugnetti, e i lineamenti minuti assumevano un’espressione di scontenta disapprovazione. Non di rado riprendeva a ridere, e più forte di prima, come incapace di umane sofferenze a lei ignote. Oppure, ma avveniva più raramente, era sopraffatta da convulsioni di angosciosa rabbia, e piagnucolando con voce rotta esprimeva tutto il suo amore per la mamma; all’apparenza era intenta a provarle che anche lei aveva un cuore, visto che era stato capace di spezzarsi. Eppure, Hester non si sentiva affatto sicura di poter credere a quelle tempeste di tenerezza all’improvviso evanescenti. Meditando su tali questioni, alla madre pareva di aver come evocato uno spirito; ma poi per qualche errore nel processo di apparizione, non era riuscita a trovare la parola magica capace di controllare questa nuova intelligenza imperscrutabile. Sembrava davvero sollevata soltanto se la bambina era immersa nella quiete del sonno. Allora si sentiva sicura della piccola, godendo di quelle ore di tranquilla, melanconica e deliziosa felicità; fino a quando, magari con un’espressione capricciosa sprizzante dalle palpebre che si schiudevano, la piccola Pearl non si svegliava!

Come giunse in fretta, e con quale strana rapidità, l’età in cui Pearl fu in grado di stabilire relazioni sociali al di là del sorriso sempre pronto della madre, e delle paroline senza significati! E poi, chissà quale felicità avrebbe provato Hester Prynne se solo avesse sentito la sua voce cristallina da uccellino mischiarsi alle grida degli altri bambini, per distinguerla individuando i toni del suo tesoro tra il clamore confuso di un manipolo di bimbi festanti! Ma era impossibile. Il mondo dei bambini, sin dalla nascita, non l’aveva mai accettata. Diavoletto malvagio, emblema e prodotto del peccato, Pearl non aveva il diritto di starsene insieme ai piccoli che erano stati battezzati. Non v’era nulla di più straordinario, a quanto pare, dell’istinto con cui la creatura comprendeva la propria solitudine, il destino che le aveva tracciato un cerchio inviolabile attorno, e in breve tutta la peculiarità della propria posizione rispetto agli altri bambini. Mai, sin dall’uscita di prigione, Hester aveva incontrato lo sguardo della gente senza che fosse anche lei lì presente. Ogni volta che passeggiava per la città, era sempre in compagnia di Pearl; prima l’aveva tenuta in braccio da neonata, e poi, da signorinetta, la piccola accompagnatrice della mamma era sempre là a stringere con tutta la mano il dito indice di lei, trotterellando a piccoli passi al fianco di Hester. Vedeva i bambini della colonia, sul prato ai margini della strada o sugli usci delle loro case, trastullarsi secondo le tristi regole dell’educazione puritana, come quando giocavano ad andare in chiesa, o a fustigare i quaccheri, magari, a collezionare scalpi in scontri immaginari con gli indiani, o a spaventarsi scherzando tra loro mentre simulavano finte stregonerie. Li vedeva e li fissava con intensità, Pearl, ma non provava mai a far amicizia. Se le rivolgevano la parola, lei chiudeva la bocca per sempre. Se i bambini le si facevano attorno, come a volte capitava, Pearl raggiungeva vette assolute di collera, per quanto fosse una bambina, e arrivava a raccogliere sassi da tirargli contro, tra grida acute e sconnesse che davano i brividi alla madre per quel suono così simile agli anatemi delle streghe lanciati in una qualche lingua sconosciuta.

In verità i piccoli puritani, genia tra le più intolleranti di sempre, scorgevano in madre e figlia un vago sentore di qualcosa di inconsueto, innaturale, o bizzarro rispetto alla norma, e quindi le disprezzavano con tutto il cuore, non di rado insultandole a parole. Pearl percepiva tutto ciò e ricambiava con l’odio più acrimonioso che mai potesse covare in petto di bambina. Tali scoppi d’intensa ira avevano un certo valore per la madre, quasi di conforto, per lo meno perché in quello stato d’animo poteva riconoscere una qualche sincerità, invece dell’incostante capriccio che tanto spesso la lasciava sconcertata nel comportamento della bimba. Tutta questa animosità e passione, Pearl le aveva ereditate, per diritto inalienabile, direttamente dal cuore della madre. Madre e figlia si ritrovavano insieme nello stesso circolo di emarginazione sociale, e nella natura della bambina sembravano perpetuati quegli stessi elementi di irrequietezza colpevoli di aver sviato Hester Prynne prima della nascita di Pearl, ma che da allora avevano finito gradualmente per stemperarsi grazie all’influenza lenitiva della maternità.

A casa, nel cottage della madre e nei paraggi, Pearl non aveva bisogno di un circolo di amicizie più vario ed ampio. Una malia vitale sprizzava dal suo spirito perennemente immerso in un’ansia creativa e si infondeva in una miriade di oggetti, proprio come una torcia trasferisce la fiamma su qualunque superficie essa sfiori. Le cose più improbabili, un bastone, un mucchio di stracci, un fiore, erano i feticci delle sue stregonerie, e senza subire alcun cambiamento esteriore si adattavano spiritualmente a qualunque scena si desse sul palco del suo mondo interiore. Prestava quell’unica voce di bimba a una miriade di personaggi, vecchi e giovani. I pini, antichi, scuri e solenni, con l’eco dei loro lamenti e di altri discorsi malinconici portati dal vento, divenivano senza troppe difficoltà degli anziani puritani; le erbacce più brutte del giardino erano i loro figli; e Pearl li calpestava e li sradicava senza alcuna pietà. Era magnifica l’enorme varietà di forme a cui si interessava il suo intelletto; senza soluzione di continuità, va detto, ma saltando e ballando sempre in uno stato di fervore soprannaturale, quelle forme venivano subito abbandonate dopo aver esaurito ogni forza per via del rapido e fremente flusso vitale, per poi esser rimpiazzate da altre figure dotate di una simile energia indomita. Assomigliava a null’altro se non alle fantasmagorie di luci boreali. Nel puro esercizio della fantasia, però, e nel divertimento di una mente in crescita, v’era forse poco più di quanto si possa osservare nei bambini intelligenti; se non fosse che Pearl, in mancanza di compagni di gioco, si dedicava di più alla compagnia immaginaria da lei ricreata. La stranezza erano i sentimenti ostili nei confronti di queste creature del suo cuore e della sua mente. Non inventava mai un amico, ma sembrava sempre seminare denti di drago15 da cui nascevano orde di nemici armati, contro cui affrettarsi a combattere. Era indicibilmente triste e del tutto angosciante, per una madre che nel proprio cuore ne scorgesse la causa, osservare in qualcuno così piccolo una simile consapevolezza dell’ostilità del mondo, insieme a un allenarsi tanto intenso di quelle energie atte a giovare alla sua causa, nella lotta che ne sarebbe scaturita.

Nel contemplare Pearl, Hester Prynne spesso si lasciava cadere il lavoro sulle ginocchia e gridava, con un tormento esplicito che avrebbe volentieri tenuto nascosto, tra lamenti e parole: “O Padre che sei nei cieli, se sei ancora mio padre: che essere ho mai messo al mondo!”. E Pearl, intercettando l’esclamazione, oppure consapevole per via di qualche sottile percezione di quei singulti d’ansietà, volgeva il bel faccino vivace alla madre, sorridendo con la sua intelligenza di spiritello, per poi rimettersi a giocare.

Bisogna ancora accennare a una stranezza nel comportamento della bambina. La primissima cosa che aveva notato in tutta la sua vita fu (immaginate?) non la madre sorridente a cui guardare ricambiando come fanno altri bimbi con il flebile ed embrionale sorriso della loro boccuccia, ricordato a malapena in seguito e su cui ci chiediamo se fosse davvero un sorriso. Per nulla! Al contrario, il primo oggetto di cui Pearl parve consapevole fu (c’è proprio bisogno di dirlo?) la lettera scarlatta sul petto di Hester! Un giorno, mentre la madre era china sulla culla, gli occhi della piccola furono catturati dallo scintillio del ricamo dorato attorno alla lettera, e sollevando la manina l’afferrò sorridendo e senza alcuna perplessità, ma con nel volto un’intenzione chiara che la faceva sembrare una bambina molto più grande. Allora, mancandole l’aria, Hester Prynne strinse convulsamente l’emblema fatale provando per istinto a strapparglielo, tanto sconfinata era la tortura inflittale dal tocco consapevole della manina di Pearl! E poi, come se il gesto doloroso della madre fosse inteso soltanto a farla divertire, la piccola Pearl la fissò negli occhi e sorrise! Da allora, tranne quando la bimba dormiva, Hester non aveva avuto mai più un attimo di tranquillità, non un momento per godersela in santa pace. A volte, va detto, per settimane lo sguardo di Pearl non si posava sulla lettera scarlatta; ma poi ricapitava inaspettatamente, come la sferzata di una morte improvvisa, e sempre con quel sorriso singolare e quella strana espressione negli occhi.

Una volta, questo barlume bizzarro da elfo comparve negli occhi della bimba mentre Hester, nel guardarla, rimirava la propria immagine come piace fare alle mamme; e all’improvviso – le donne sole e dal cuore spezzato, infatti, vengono assalite da illusioni inspiegabili – immaginò di star vedendo non il proprio ritratto in miniatura, ma un altro volto nello specchietto oscuro dell’occhio di Pearl. Era un viso diabolico, carico di sorridente animosità; eppure mostrava una somiglianza con le fattezze che aveva conosciuto bene, per quanto raramente sorridenti e mai rancorose. Era come se a possedere la piccola fosse uno spirito cattivo che aveva appena fatto capolino per schernirla. Tante altre volte, in seguito, Hester fu tormentata dalla stessa illusione, sebbene con toni meno vividi.

Un certo pomeriggio d’estate, Pearl, oramai abbastanza grande per correre qua e là, si divertiva a raccogliere manciate di fiori selvatici e a scagliarli, ad uno ad uno, contro il petto della mamma, saltellando su e giù come un piccolo elfo, tutte le volte che colpiva la lettera scarlatta. La prima reazione di Hester fu di coprirsi il petto con le mani giunte; ma poi, chissà se per orgoglio o per rassegnazione, oppure credendo che un modo efficace per scontare la propria penitenza fosse di tollerare questa angoscia indicibile, resistette a quell’impulso e si sedette a schiena dritta, pallida come un cadavere, e intenta a fissare triste gli occhi ribelli di Pearl. La raffica di fiori continuò, quasi sempre colpendo il bersaglio, e ricoprendo il seno della madre di ferite per cui non v’era balsamo a questo mondo; e non ne avrebbe saputo reperire in nessun altro. Alla fine, dopo aver sparato l’ultimo colpo, la bimba si fermò a guardare Hester con quell’immagine sorridente da diavoletto che si insinuava dall’abisso insondabile dei suoi occhi neri (ovvero, se forse non si insinuò davvero, fu la madre a immaginarlo).

“Figlia, cosa sei?” esclamò la madre.

“Oh, sono la vostra piccola Pearl!” rispose la piccola. Ma nel dirlo scoppiò a ridere, e iniziò a saltellare avanti e indietro gesticolando in modo stravagante, come un folletto il cui prossimo frizzo sarebbe stato quello di volare via su per il comignolo.

“Sei proprio tu la mia bambina?”

E non lo chiese senza intenderlo, ma per un attimo con una certa franchezza, perché vista la straordinaria intelligenza di Pearl, la madre quasi si chiedeva se la piccola non conoscesse l’incantesimo segreto della sua esistenza, e se non stesse proprio ora per rivelarsi.

“Sì, sono la piccola Pearl!” ripeté la bambina, continuando con le sue smorfie.

“Non sei tu mia figlia! Non sei tu la mia Pearl!” disse la madre, tra il serio ed il faceto; infatti, spesso le capitava d’esser sopraffatta da un impulso scherzoso nel bel mezzo della sofferenza più intensa. “Dimmi, allora, cosa sei tu, e chi ti ha mandata qui?”

“Ditemi, madre!” fece la bimba, tutta seria, avvicinandosi a Hester e stringendosi alle sue ginocchia. “Ditemelo voi!”

“È il tuo Padre Celeste che ti ha mandata,” rispose Hester Prynne.

Ma lo disse con un’esitazione che non sfuggì all’intelligenza della bambina. Mossa forse soltanto dalla sua naturale stramberia o da uno spirito cattivo, la piccola comunque alzò il suo piccolo dito indice e toccò la lettera scarlatta.

“Non mi ha mandato lui!” esclamò tutta sicura di sé. “Non ce l’ho, io, un Padre Celeste!”

“Zitta, Pearl, zitta! Non devi parlare così!” rispose la madre, trattenendo un singulto. “Tutti siamo stati mandati in questo mondo da Lui. Ha mandato anche me, tua madre. E a maggior ragione te! Altrimenti, se non fosse così, strambo folletto di una figlia, da dove saresti venuta?”

“Ditemelo! Ditemelo!” ripeté Pearl, non più con aria seriosa, ma ridendo e sgambettando per il pavimento. “Siete voi che dovete dirmelo!”

Ma Hester non riuscì a risolvere il dilemma, trovandosi anche lei nel cupo labirinto del dubbio. Ricordava, tra un sorriso ed un fremito, quel che dicevano i vicini suoi concittadini, i quali avendo tentato ovunque, e invano, di sapere chi fosse il padre della bimba, si erano convinti che la povera piccola Pearl fosse figlia del demonio; ogni tanto se ne incontravano sulla terra, sin dai tempi più antichi del cattolicesimo, nati dal peccato delle loro madri per perseguire un qualche scopo nefando e malvagio. Lutero, secondo i pettegolezzi messi in giro da alcuni monaci suoi nemici, era un marmocchio della genia infernale; e Pearl non era l’unica bimba a cui tale origine infausta venisse assegnata, tra i puritani del New England.





5


Il palazzo del governatore


Un giorno Hester Prynne si recò alla dimora del governatore Bellingham per portare un paio di guanti a cui aveva aggiunto, su ordinazione di lui, frange e ricami. Avrebbe dovuto indossarli per una qualche importante cerimonia ufficiale; infatti, sebbene gli alti e bassi elettorali avessero costretto l’ex governante a scendere un paio di gradini dal rango più alto, occupava tuttora una posizione d’onore, e aveva una certa influenza tra i magistrati coloniali.

V’era un’altra ragione molto più importante della consegna dei guanti ricamati ad aver spinto Hester, in questa circostanza, a richiedere un colloquio con un personaggio tanto influente e di peso negli affari della colonia. Era venuta a sapere dell’intenzione di alcuni tra gli abitanti più in vista ed attenti al rispetto dei rigorosissimi principi religiosi e morali di toglierle la bambina. Dando per scontato che Pearl, come s’è già accennato, avesse origini demoniache, questa brava gente sosteneva, non senza ragione, che un interesse cristiano per l’anima della madre rendeva necessaria, da parte loro, la rimozione di un tale ostacolo dal suo cammino. Se la bambina, d’altro canto, fosse stata davvero capace di crescita morale e religiosa, e possedesse gli elementi per la propria salvezza ultima, allora avrebbe di certo messo a maggior frutto tali vantaggi solo dopo esser stata trasferita sotto la guida di un guardiano migliore e più saggio di quanto non potesse essere Hester Prynne. Tra quelli che promuovevano l’azione, il governatore Bellingham era ritenuto uno dei più infervorati. Sembrerà forse singolare, e di certo non poco ridicolo, come una questione del genere, che in tempi futuri sarebbe stata di competenza al massimo di un consiglio comunale, dovesse allora esser discussa pubblicamente tanto da richiedere che al riguardo si esprimessero uomini di rango. In quel periodo di primordiale semplicità, tuttavia, questioni di interesse anche minimamente pubblico, e di peso tanto minore rispetto al benessere di Hester e di sua figlia, venivano stranamente a mescolarsi con le delibere di legislatori e con le leggi dello stato. Non troppo tempo prima rispetto al periodo in cui si svolge la nostra storia, una disputa sul diritto di proprietà di un maiale aveva non solo causato un’aspra e feroce contesa nell’istituzione preposta alla legislazione della colonia, ma s’era concretizzata in un’importante modifica dell’impianto stesso della legge.

Preoccupatissima, quindi, ma da un lato tanto consapevole dei propri diritti da non sembrare affatto in posizione di inferiorità di fronte al pubblico, e dall’altro essendo sì una donna sola ma forte dell’armonia con la natura, Hester Prynne s’incamminò dal suo cottage isolato. La piccola Pearl ovviamente era con lei. Oramai aveva raggiunto l’età per correre spensierata al fianco della madre e, sempre in movimento dall’alba al tramonto, se non fosse stata lì a fare avanti e indietro tutto il tempo probabilmente avrebbe percorso un cammino assai più lungo. Spesso, però, più per capriccio che per necessità, voleva a tutti i costi farsi prendere in braccio, ma subito dopo s’impuntava perché la madre la rimettesse a terra, così da fuggirle via avanti su quella strada erbosa, tra saltelli e capriole innocenti. Della bellezza esuberante e travolgente di Pearl s’è già detto, una bellezza che s’irradiava a tinte vivide e profonde: la carnagione chiara, occhi di un’intensità al contempo profonda e ardente, e capelli già d’un lucido castano scuro, prossimo, negli anni, a farsi sempre più nero. Era pervasa da un fuoco che la possedeva: sembrava il germoglio non premeditato di un momento di passione. La madre, nell’ideare i vestiti della piccola, aveva dato libero sfogo ad ogni più straordinaria inclinazione della propria fantasia, abbigliandola con una veste di velluto cremisi dal taglio singolare, riccamente ricamata con arabeschi e ghirigori in filo dorato. Una simile intensità di colore, capace di donare un aspetto pallido ed esangue anche alle gote più rosee, si adattava a Pearl in maniera ammirevole, e la faceva sembrare il guizzo di fiamma più luminescente che mai avesse danzato sulla faccia della terra.

Ma in effetti, per chi la osservasse, come memento di quell’emblema che Hester Prynne doveva indossare sul petto, v’era la singolare unicità dell’abbigliarsi, e in generale del modo in cui si presentava la bambina. Era la lettera scarlatta in altra forma, la lettera scarlatta che prendeva vita! La madre stessa, come se la rossa ignominia fosse stata marchiata a fuoco nella sua mente tanto da plasmarne ogni creazione, aveva laboriosamente forgiato questa somiglianza, prodigandosi per molte ore con abilità maniacale al fine di creare un’analogia tra l’oggetto dei suoi affetti e il segno della propria colpa e del proprio tormento. Ma, in verità, Pearl era sia l’una che l’altra cosa, e soltanto in conseguenza di quell’identità Hester era riuscita a rappresentare la lettera scarlatta nel suo aspetto esteriore.

Non appena le due viandanti si avvicinarono al limitare della città, i figli dei puritani smisero di giocare, ovvero di dedicarsi a ciò che, a quei piccoli monelli dall’aspetto tetro, poteva sembrare un gioco. Alzarono lo sguardo e si rivolsero gli uni agli altri con gravità:

“Guarda, è proprio lei, la donna dalla lettera scarlatta; ed ecco pure la lettera scarlatta incarnata che le corre al fianco! Dai, venite a coprirle di fango!”.

Ma Pearl, bimba intrepida, dopo aver corrucciato la fronte, battuto i piedi, e agitato la manina come per minacciarli in vario modo, di colpo si precipitò contro la sua schiera di nemici e li fece scappare tutti. Sembrava, quel feroce inseguimento, l’arrivo della peste bubbonica in miniatura, la febbre scarlatta, o un simile angelo della morte ancora incapace di volare, la cui missione era punire i peccati delle nuove generazioni. E poi strillava e sbraitava a un volume altissimo, facendo così tremare senza ombra di dubbio i cuori dei fuggitivi. A vittoria compiuta, Pearl ritornò con calma dalla madre, e la guardò dal basso sorridendo.

Senza incappare in altre avventure, raggiunsero la dimora del governatore Bellingham. Era una grande casa in legno, edificata secondo uno stile di cui si vedono ancora oggi le vestigia nelle strade delle nostre città più antiche, oramai ricoperte di muschio, fatiscenti, e dall’aria profondamente malinconica nonostante la miriade di eventi gioiosi o angoscianti, da ricordare o da dimenticare, che hanno avuto luogo o son caduti nell’oblio in quelle loro stanze cupe. Allora, tuttavia, l’edificio sprizzava la freschezza dell’anno corrente, all’aspetto esteriore, e dalle finestre assolate la ridente radiosità di un’abitazione mai sfiorata dalla morte. Sembrava la dimora dell’allegria, con le pareti ricoperte di una specie di stucco mescolato a una miriade di frammenti in vetro, in modo tale che brillassero luccicanti quando il sole penetrava obliquamente dalla facciata principale, quasi i muri fossero cosparsi di diamanti a non finire. Un brillare consono al palazzo di Aladino e non alla dimora di un autorevole vecchio governante puritano. In più, era decorata con strane figure e diagrammi dall’aspetto cabalistico, tipici del singolare gusto dell’epoca, disegnati sullo stucco appena applicato, e oramai asciutti e indelebili perché i posteri potessero ammirarli.

Pearl, nel vedere questo splendore di casa, iniziò a saltellare sgambettando, e pretese con tono autoritario di far strappare dalla facciata tutto il sole che la inondava per poterci giocare lei.

“No, mia piccola Pearl!” disse la madre. “Il tuo sole raccoglitelo tu. Io non ne ho da dartene.”

Si avvicinarono all’entrata a forma di arco, protetta sul fianco, a ogni lato, da una torretta o aggetto munito di finestrelle con vetrate all’antica e imposte in legno, che si potevano chiudere quando serviva. Sollevando il batacchio di ferro appeso al portone, Hester Prynne batté un colpo, e le rispose uno dei servi del governatore: un inglese nato libero, ma ora schiavo da sette anni. In quel periodo il suo destino era d’essere proprietà del padrone e soggetto a vendita o scambio, come un bue o uno sgabello ad incastro. Il servitore indossava un soprabito blu, l’abbigliamento normale della servitù di quell’epoca, e anche molto prima, nei vecchi palazzi ereditari inglesi.

“È in casa l’onorevole governatore Bellingham?” domandò Hester.

“Sì, certamente,” replicò il servo, con gli occhi sbarrati, fissi sulla lettera scarlatta: essendo nuovo nel paese, non l’aveva mai vista prima. “Sì, sua eccellenza è in casa. Ma con lui ci sono un devoto reverendo e anche un medico. Ora non può ricevervi.”

“Entro ugualmente,” rispose Hester Prynne; e il servo, credendo, forse per via del contegno deciso e del simbolo scintillante sul petto, che fosse una signora d’alto rango, non si frappose.

E così la piccola Pearl e sua madre vennero lasciate entrare nel salone d’ingresso. Con diverse varianti suggerite dalla natura dei materiali da costruzione utilizzati, dal clima differente e da un diverso tipo di vita sociale, il governatore Bellingham aveva progettato questa sua nuova abitazione sul modello delle residenze nobiliari della sua terra d’origine. Era, dunque, un vestibolo ampio e dal soffitto ragionevolmente alto: si estendeva per tutta la lunghezza della casa, creando così un corridoio che collegava più o meno direttamente le varie stanze. Ad un’estremità, questo vano spazioso riceveva la luce dalle finestre delle due torri, formando una piccola nicchia ad ogni lato del portone. Dall’altra, sebbene in parte riparato da una tenda, il salone era ancor più illuminato grazie a una di quelle vetrate a volta di cui si legge nei libri antichi, dotate di un profondo sedile imbottito. Lì, sui cuscini, era posato un volume in folio, probabilmente le vecchie Chronicles of England,16 o altra simile letteratura di peso: anche noi, ai nostri giorni, lasciamo sui tavoli volumi laminati in oro, così che un ospite inatteso possa sfogliarli. L’arredamento della stanza includeva alcune sedie pesanti con gli schienali in quercia, che sfoggiavano ghirlande e fiori elaboratamente intarsiati; v’era un tavolo dello stesso stile, d’epoca elisabettiana, o perfino prima, e dei cimeli di famiglia trasportati dalla casa paterna del governatore. Sul tavolo, a indicare che l’antico sentimento d’ospitalità inglese non era rimasto in patria, ecco un grosso boccale in peltro, sul cui fondo, se Hester e Pearl vi avessero sbirciato, si poteva persino vedere un po’ di schiuma della birra da poco bevuta.

Sulla parete era appesa una fila di ritratti: gli antenati della stirpe dei Bellingham, alcuni con l’armatura al petto, altri in collari da cerimonia e abiti eleganti da indossare in tempo di pace. Erano tutti contraddistinti dall’austerità e dalla severità tipiche dei ritratti antichi, quasi fossero i fantasmi e non le raffigurazioni di valorosi scomparsi, intenti ad osservare, duramente critici e inflessibili, gli svaghi e le gioie dei vivi.

Quasi al centro dei pannelli in quercia che rivestivano il salone era appesa un’armatura, ma diversa dalle reliquie antiche dei ritratti: era d’epoca più moderna, fatta a mano da un bravo armaiolo di Londra l’anno stesso in cui il governatore Bellingham era giunto nel New England. Includeva un elmo in acciaio, la corazza, una gorgiera, le gambiere, un paio di guanti d’armatura e una spada penzoloni; ogni pezzo, soprattutto l’elmetto e la corazza del petto, così lucidi da risplendere d’un bianco fulgore che scintillava per tutto il pavimento. Questa luccicante panoplia non era un mero soprammobile da mettere in mostra: il governatore l’aveva indossata durante innumerevoli parate solenni e sui campi d’addestramento; aveva persino brillato a capo del reggimento durante la guerra contro i Pequod.17 Infatti, nonostante fosse un avvocato aduso a parlare di Bacon,18 Coke,19 Noye,20 e Finch21 come di suoi colleghi, le esigenze della nuova patria avevano trasformato il governatore Bellingham in un soldato, oltre che in un uomo di stato e un governante.

La piccola Pearl, tanto incantata dall’armatura scintillante quanto lo era stata dal luccichio della facciata principale dell’edificio, si soffermò un po’ a rimirare il lucido specchio del petto.

“Madre,” esclamò, “vi vedo. Guardate! Guardate!” Hester guardò per compiacere la figlia, e vide che, grazie all’effetto particolare dello specchio convesso, la lettera scarlatta appariva in proporzioni esagerate e gigantesche tanto da divenire il principale tratto distintivo del suo aspetto esteriore. A dire il vero la offuscava completamente. Pearl indicò in alto un’immagine simile nell’elmo, sorridendo alla madre, con quell’intelligenza da elfo così tipica della sua minuta fisionomia. Lo sguardo di allegria birichina era anche quello riflesso nello specchio, e in tutta la sua ampiezza e intensità tanto da far immaginare a Hester Prynne che potesse trattarsi dell’immagine non della figlia ma di un diavoletto in procinto di assumere le sembianze di Pearl.

“Vieni, Pearl,” disse, tirandola via. “Vieni a guardare questo bel giardino. Magari ci sono dei fiori più belli di quelli che troviamo nel bosco.”

Pearl allora corse alla finestra ad arco all’altro lato del salone, e ammirò la veduta d’un viale nel giardino coperto di erba ben tagliata, e delimitato da quel che tentava di assomigliare ad un rozzo boschetto. Ma il proprietario sembrava aver già abbandonato, per mancanza di speranze, lo scopo di perpetrare, da questa parte dell’Atlantico e su un suolo difficile in cui la lotta per la sopravvivenza era ardua, il gusto tipico inglese per il giardinaggio. I cavoli crescevano in bella vista, e una pianta di zucca, radicata lì a qualche distanza, occupava tutto lo spazio intermedio deponendo uno dei suoi giganteschi frutti proprio sotto la finestra del salone, come ad avvertire il governatore che questa enorme protuberanza di oro vegetale fosse la decorazione più lussureggiante che il suolo del New England potesse offrire. Vi erano però alcuni cespugli di rose e una manciata di alberi di melo che probabilmente discendevano da quelli piantati dal reverendo Blackstone,22 il primo colono della penisola: un personaggio semimitologico, onnipresente nei nostri annali, e sempre in groppa a un toro.

Pearl, nel vedere i cespugli di rose, iniziò a piagnucolare di volerne una rossa, e non c’era modo di calmarla.

“Zitta, figlia mia, stai zitta!” disse convinta la madre. “Non piangere, piccola Pearl! Sento delle voci dal giardino. Sta arrivando il governatore, e con lui ci sono dei signori.” In effetti, lungo il viale si vedeva un nugolo di persone procedere verso casa. Pearl, proclamando la sua disapprovazione nei confronti di quel tentativo della madre di calmarla, lanciò un urlo inquietante e poi si fece silenziosa; ma non per obbedienza, piuttosto per la pronta e volubile curiosità del suo carattere, elettrizzata com’era dalla comparsa di queste nuove figure.





5


La bimba elfo e il reverendo


Il governatore Bellingham, con indosso una vestaglia ampia e un comodo berretto, alla moda dei signori di una certa età quando immersi nell’intimità domestica, camminava davanti a tutti e pareva vantarsi della propria dimora dilungandosi su alcune migliorie in procinto di arrivare. La grande circonferenza della gorgiera sotto la barba grigia, secondo l’uso invalso durante il regno di re Giacomo, faceva assomigliare non poco la sua testa a quella di Giovanni Battista sul vassoio. Un simile aspetto, tanto rigido, severo, e più gelido dell’autunno dei suoi anni, non pareva intonarsi troppo agli orpelli dei piaceri mondani di cui chiaramente aveva in tutti i modi tentato di circondarsi. Ma è uno sbaglio supporre che per i nostri gravi antenati – sebbene adusi a riferirsi e pensare all’esistenza umana come a un mero percorso costellato di lotte e di ostacoli, e per quanto sinceramente pronti a sacrificare la propria vita e i beni alla forza superiore del dovere – fosse una questione di principio il rifiutare quelle comodità e persino i lussi a loro disposizione. Un tale credo non era mai stato impartito, ad esempio, dal venerabile pastore John Wilson, la cui barba bianca come un cumulo di neve s’intravedeva alle spalle del governatore Bellingham; invece, il parere del proprietario era che pere e pesche potessero essere importate nel clima del New England, e che si potesse persino tentare di far crescere l’uva nera contro il muro soleggiato del giardino. Il vecchio pastore, pasciuto nel seno fiorente della Chiesa d’Inghilterra, possedeva una giusta predilezione di lunga data per ogni piacere e comodità; e per quanto severo potesse apparire sul pulpito o quando additava pubblicamente i peccati come quello di Hester Prynne, la cordiale prodigalità della propria vita privata gli aveva guadagnato un affetto più caloroso di quello accordato ad altri suoi contemporanei, impegnati nelle stesse mansioni.

Dietro al governatore Bellingham e a Mr Wilson procedevano due ospiti: il reverendo Arthur Dimmesdale, che il lettore ricorderà per la sua breve e riluttante comparsa nella scena dell’esposizione di Hester Prynne al ludibrio, e vicino a lui il vecchio Roger Chillingworth, persona di grandi conoscenze mediche, il quale negli ultimi due o tre anni si era stabilito in città. Si diceva che quest’uomo colto fosse il medico e confidente del giovane reverendo, la cui salute era stata messa di recente a dura prova dal fatto d’essersi sacrificato senza riserva al faticoso servizio della propria missione pastorale.

Il governatore, procedendo qualche passo avanti a suoi ospiti, salì uno o due gradini, spalancò le ante della grande vetrata, e si ritrovò vicino la piccola Pearl. L’ombra della tenda cadeva su Hester Prynne quasi a nasconderla.

“Che abbiamo qui?” disse il governatore Bellingham, sorpreso dalla piccola figura scarlatta davanti a sé. “Confesso di non aver mai visto nulla di simile sin dai giorni delle mie vanità ai tempi del vecchio re Giacomo, quando ero abituato a ritenere segno di grande benevolenza l’essere ammesso ad un masque23 di corte! Lì ve n’erano a bizzeffe di tali piccole apparizioni, se in tempi di baldoria; le chiamavamo i figli del Signore del Disordine. Ma come può esser giunta una simile ospite nel mio palazzo?”

“Niente di più vero!” esclamò il vecchio Mr Wilson. “Che sorta di uccellino dal piumaggio scarlatto è mai questo? Mi pare d’averne viste, di simili figure, quando il sole splendeva attraverso una vetrata sontuosamente ricamata, e descriveva immagini dorate e cremisi sul pavimento. Ma questo accadeva nella vecchia terra. Dimmi, piccola, chi sei, e quale follia ha spinto tua madre ad addobbarti in tal foggia? Insomma, sei una bimba cristiana? Lo conosci il catechismo? Oppure sei uno di quegli elfi e folletti dispettosi che pensavamo d’esserci lasciati indietro insieme agli altri cimeli papisti nella soave vecchia Inghilterra?”

“Sono la figlia di mia madre!” rispose la visione scarlatta. “E mi chiamo Pearl!”

“Una perla? Un rubino piuttosto! O un corallo! Magari una rosa rossa, perlomeno a giudicare dai tuoi colori!” rispose il vecchio reverendo, allungando la mano nel vano tentativo di accarezzare Pearl sulla guancia. “Ma dov’è tua madre? Ah, ecco,” aggiunse, e rivolgendosi al governatore sussurrò, “questa è proprio la bimba di cui abbiamo parlato; e quella è l’infelice Hester Prynne, sua madre!”

“Sicuro?” esclamò il governatore. “No, dovevamo immaginarcelo che una bambina simile dovesse esser figlia di una donna scarlatta, e per giunta all’altezza della femmina di Babilonia!24 Ma giunge in un momento propizio; esamineremo subito la questione.”

Il governatore Bellingham entrò nel salone dalla vetrata, seguito dai suoi tre ospiti.

“Hester Prynne,” disse, imponendo il suo sguardo insistente e per indole severo su colei che portava la lettera scarlatta, “s’è parlato molto di voi, di recente. Abbiamo gravemente ponderato la questione se noi, uomini autorevoli e influenti, stiamo obbedendo o meno alla nostra coscienza nell’affidare un’anima immortale come quella bambina lì alla guida di chi ha inciampato per poi cadere nelle trappole del mondo. Parlate voi, che della bambina siete la madre! Pensateci, non credete che sarebbe per il bene temporale ed eterno della piccola sottrarla alle vostre cure, farla vestire in maniera sobria, impartirle una ferrea disciplina e istruirla alle verità del cielo e della terra? Cosa potete fare, voi, di tutto ciò per la bambina?”

“Posso insegnare alla mia piccola Pearl quanto ho imparato da questa cosa qui!” rispose Hester, posando il dito sul rosso emblema.

“Donna, è il simbolo della tua vergogna!” rispose il severo magistrato. “Ed è proprio per via della macchia indicata da quella lettera che vorremmo affidare tua figlia a mani altrui.”

“E invece,” disse con calma la madre, ma facendosi più pallida, “questo simbolo mi ha impartito delle lezioni, me le impartisce giornalmente, me le sta impartendo in questo momento – lezioni grazie alle quali mia figlia potrà farsi più saggia e migliorare, sebbene a me non siano di profitto alcuno.”

“Giudicheremo con la dovuta prudenza,” disse Bellingham, “considereremo il da farsi. Buon mastro Wilson, di grazia, interrogate questa Pearl, se è così che si chiama, e ditemi se possegga l’educazione cristiana che si addice a una bambina della sua età.”

Il vecchio reverendo si sedette su una poltrona e tentò di attirare Pearl tra le sue ginocchia. Ma la bimba, non abituata a farsi toccare da altri se non dalla madre, fuggì dalla vetrata rimasta aperta, e si sedette sul gradino più alto: sembrava un uccello selvatico, tropicale, dal ricco piumaggio, pronto a spiccare il volo per librarsi in cielo. Mr Wilson, per nulla stupito da questa intemperanza, per via di quel suo atteggiamento da nonno, ed essendo di solito assai benvoluto dai bambini, provò comunque a procedere con le domande.

“Pearl,” disse con enorme solennità, “devi dare importanza all’istruzione, se vuoi portare al petto, a tempo debito, una pregiatissima perla. Sai dirmi, figliola, chi ti ha creato?”

Ora, Pearl lo sapeva bene chi l’aveva creata, perché Hester Prynne, di famiglia devota, subito dopo aver parlato con la piccola del Padre Celeste aveva iniziato ad impartirle quelle verità di cui lo spirito dell’uomo, a un qualunque stadio della sua immaturità, si imbeve con estremo e genuino interesse. Pearl, quindi, a giudicare dai grandi risultati raggiunti nei suoi tre anni di vita, avrebbe potuto brillantemente rispondere a domande sui contenuti del Sillabario del New England o sulla prima colonna del Catechismo di Westminster, per quanto la struttura di quelle opere illustri non le fosse familiare. Ma l’ostinazione, patrimonio più o meno di ogni bambino, che Pearl possedeva in quantità dieci volte superiore ad ogni altro, proprio allora, al momento più inopportuno, s’impadronì di lei facendole serrare le labbra o pronunciare parole fuori luogo. Dopo essersi messa un dito in bocca, e rifiutandosi più di una volta con molta poca grazia di rispondere alla domanda di Mr Wilson, la bimba infine annunciò di non esser stata creata affatto, e che sua madre l’aveva colta da un cespuglio di rose selvatiche all’entrata della prigione.

Tale fantasia fu probabilmente suggerita dalla vicinanza alle rose rosse del governatore, trovandosi Pearl fuori dalla vetrata, o forse dal ricordo del cespuglio di rose della prigione, superato nel cammino percorso per arrivare fin lì.

Il vecchio Roger Chillingworth, sfoggiando un sorriso, sussurrò qualcosa all’orecchio del giovane pastore. Hester Prynne fissò quell’uomo di talento, e anche allora, con il proprio destino appeso a un filo, si stupì nel vedere quanto fossero cambiati i suoi lineamenti, quanto più brutti si rivelassero, quanto più cupa la sua già scura carnagione apparisse, e quanto più deforme fosse il suo fisico rispetto ai giorni in cui lei aveva intrattenuto con lui una certa familiarità. Incrociò il suo sguardo per un istante, ma immediatamente dopo fu costretta a porgere ogni attenzione alla scena che si andava dipanando.

“Che cosa terribile!” disse il governatore, riprendendosi lentamente dallo stupore in cui l’aveva fatto piombare la risposta di Pearl. “Una bambina di tre anni che non sa dire chi l’abbia creata! Senza dubbio sarà all’oscuro anche riguardo alla propria anima, alla sua corruzione e al suo destino futuro! Mi pare, signori, che non occorrano altre domande.”

Hester abbrancò Pearl e la trascinò con forza tra le sue braccia, affrontando il vecchio magistrato puritano con un’espressione quasi furiosa. Sola al mondo e da esso allontanata, con un unico tesoro a mantenerle il cuore in vita, sentiva di possedere diritti inalienabili nei confronti della società, ed era pronta a difenderli fino alla morte.

“Dio mi ha dato la bambina!” esclamò. “Me l’ha data in cambio di tutto il resto che mi ha tolto. È lei la mia felicità, ma è anche la mia tortura! È Pearl che mi tiene in vita! Eppure mi punisce! Non lo vedete! È lei la lettera scarlatta, ma sa farsi amare, e possiede quindi un potere un milione di volte più grande di punire il mio peccato! Non ve la prenderete! Dovrete passare sul mio cadavere!”

“Mia povera donna,” disse il vecchio reverendo non scortese, “la bimba merita di esser ben guidata, e molto meglio di quanto non possiate fare voi!”

“Dio l’ha affidata a me,” ripeté Hester Prynne quasi strillando. “Non la darò via!” Ed ecco che, come per impulso improvviso, si voltò verso il giovane pastore, Mr Dimmesdale, al quale fino ad allora non sembrava aver diretto lo sguardo neanche una volta: “Parlate voi per me!” gridò. “Eravate voi il mio pastore, avevate in cura la mia anima, e mi conoscete meglio di quanto non mi conoscano questi uomini. Non perderò mia figlia! Parlate per me! Voi sapete, dall’alto di una sensibilità che a queste persone manca del tutto, voi sapete che cosa alberghi nel mio cuore, quali e quanto incrollabili siano i diritti di una madre, quando possegga soltanto sua figlia e la lettera scarlatta! Pensateci voi! Non perderò mia figlia! Pensateci voi!”

Ad un simile appello singolare e irruente, che indicava come la situazione in cui si trovava Hester Prynne avesse condotto la donna in prossimità della follia, il giovane reverendo si fece avanti all’istante, pallido e portandosi la mano al cuore, come faceva ogni qual volta il suo temperamento nervoso piombasse in uno stato di agitazione. Ora pareva logorato dalle preoccupazioni, emaciato più di come l’abbiamo descritto durante la scena in cui Hester veniva esposta al pubblico ludibrio; e chissà se per la salute cagionevole o per qualche altro motivo, ma dai suoi ampi occhi scuri traspariva, nella loro afflitta e melanconica profondità, un universo di dolore.

“C’è del vero in quel che dice,” iniziò il reverendo con voce dolce, tremante ma risoluta, tanto che riecheggiò nel salone facendo rimbombare le cavità dell’armatura, “c’è del vero in quel che dice Hester, e nel sentimento che la ispira! Dio le ha dato la bambina e le ha anche donato una conoscenza istintiva della sua natura e delle sue necessità, entrambe all’apparenza tanto peculiari, che nessun altro mortale può possedere. E inoltre, non scorgete forse una certa terribile sacralità nella relazione tra questa bambina e la madre?”

“Insomma, di cosa parlate, mio buon mastro Dimmesdale?” interruppe il governatore. “Parlate chiaramente, di grazia.”

“Deve essere proprio così, perché,” riprese il reverendo, “se reputassimo altrimenti, non dovremmo forse affermare di conseguenza che il Padre Celeste, Creatore di ogni uomo, abbia considerato con leggerezza un peccato, non facendo distinzione alcuna tra lussuria peccaminosa e amore sacro? Questa figlia della colpa di suo padre e della vergogna di sua madre l’ha mandata la mano di Dio per plasmare in vario modo il cuore di chi, tanto genuinamente e con tale spirito acrimonioso, ora difende il diritto di tenerla con sé. Dunque si tratta di una benedizione, l’unica benedizione della sua vita! Si tratta, senza dubbio, come ci ha detto la madre stessa, anche di un castigo; una tortura che si ripresenta spesso in occasioni inaspettate; un’angoscia, un dolore, un’agonia che ritorna nel mezzo di una gioia inquieta! Non ha forse espresso questo sentimento nelle vesti della povera bimba, ricordandoci immancabilmente di quel simbolo rosso che le brucia sul petto?”

“Di nuovo ben detto!” esclamò il buon Mr Wilson. “Temevo che l’unica preoccupazione della donna fosse di trasformare la sua piccola in un saltimbanco!”

“Oh, proprio no!” proseguì Mr Dimmesdale. “Lei riconosce, credetemi, il miracolo solenne forgiato dal Signore nell’esistenza di questa bambina. Saprà anche – ed è, a mio avviso, la pura verità – come questo dono fosse inteso, sopra ogni altra cosa, a mantenere in vita l’anima della madre e a preservarla dagli abissi più bui in cui Satana altrimenti l’avrebbe ricacciata! Dunque è un bene per questa povera peccatrice prendersi cura dell’immortalità di una piccola, un essere capace di eterna gioia e dolore, affinché la sua rettitudine la istruisca per ricordarle in ogni momento la propria caduta; ma anche per impartirle, per così dire, secondo l’impegno sacro del Creatore, una lezione secondo cui, se indirizzerà la bambina sulla strada per il paradiso, questa porterà con sé anche la madre! In ciò lei, la peccatrice, è più fortunata di quel peccatore di suo padre. Per il bene di Hester Prynne, dunque, ed anche per quello della bambina, lasciamo che la Provvidenza disponga di loro!”

“Parlate, amico mio, con una strana convinzione,” disse sorridendo il vecchio Roger Chillingworth.

“E ha una certa portata quel che dice il mio giovane fratello,” aggiunse il reverendo Mr Wilson. “Cosa ne pensate, voi, onorevole mastro Bellingham? Non ha perorato bene la causa della povera donna?”

“Assolutamente,” rispose il magistrato, “e ha addotto argomentazioni tali da indurci a lasciare la questione allo stadio in cui si trova; almeno finché la donna non darà ulteriore scandalo. Tuttavia, bisognerà assicurarsi che, sotto il vostro controllo, mastro Dimmesdale, la bambina venga sottoposta all’esame previsto e stabilito del catechismo. Inoltre, i sorveglianti dovranno al momento giusto controllare che frequenti sia la scuola che le funzioni.”

Il giovane pastore, dopo aver finito di parlare, si era ritirato a qualche passo dal gruppo; se ne stava lì vicino alla finestra con la faccia parzialmente nascosta tra le pieghe pesanti della tenda, mentre l’ombra della sua figura, proiettata dal sole sul pavimento, tremava per la veemenza del proprio appello. Pearl, quel piccolo elfo volubile e ribelle, lo raggiunse furtiva, e prendendogli la mano con tutte e due le sue, se la avvicinò alla guancia: una carezza tanto tenera e al contempo così discreta che la madre, rimasta a guardare, si domandò: “È quella la mia Pearl?”. Eppure sapeva dell’amore custodito nel cuore della piccola, sebbene si rivelasse quasi sempre con irruenza, ed era forse la seconda volta in vita sua in cui veniva addolcito da una certa tenerezza. Eccezione fatta per il tanto agognato interesse di una donna, nulla è più dolce di questi segnali di favore fanciullesco accordati spontaneamente da un istinto spirituale, e per i quali ci par di sentire che vi sia davvero in noi qualcosa da amare; dunque il reverendo si guardò intorno, pose la mano sulla testa della piccola, esitò un istante, e poi la baciò sulla fronte. L’inconsueto moto sentimentale di Pearl non durò che un attimo: si mise a ridere e cominciò a scorrazzare per il salone con una tale leggiadria che Mr Wilson si domandò ad alta voce se le punte dei suoi piedi toccassero mai il suolo.

“C’è della stregoneria in quella piccola monella, mi pare,” disse a Mr Dimmesdale. “Non ha bisogno neanche della scopa di una vecchia megera per spiccare il volo.”

“Una strana bambina,” commentò il vecchio Roger Chillingworth. “È facile riconoscere la madre in lei. Signori, credete che andrebbe oltre il rango d’azione della ricerca filosofica studiare la natura della bambina a partire dalla sua forma e composizione, per indovinare chi sia il padre?”

“No, in tale materia sarebbe peccato seguire gli indizi della filosofia umana,” disse Mr Wilson. “Meglio digiunare e pregare; e meglio ancora sarebbe lasciare il mistero a se stesso finché la Provvidenza non lo rivelerà spontaneamente. Dunque, ogni buon cristiano è ora titolato a mostrare la gentilezza d’un padre verso questa povera bambina abbandonata.”

Conclusasi che fu la questione, e in maniera così soddisfacente, Hester Prynne lasciò la casa assieme a Pearl. Scendendo le scale, si dice che la vetrata a losanghe di una stanza da letto si spalancasse per rivelare, stagliandosi contro il sole, il volto di madama Hibbins, la sorella bisbetica del governatore Bellingham, quella stessa donna che alcuni anni dopo sarebbe stata giustiziata come strega.

“Sst, sst!” disse, mentre la sua fisionomia infausta sembrò proiettare un’ombra sulla gaia modernità della casa. “Verrete con noi, stanotte? Nella foresta saremo un’allegra brigata; e ho fatto una mezza promessa all’Uomo Nero che la bella Hester Prynne sarebbe stata dei nostri.”

“Porgetegli le mie scuse, se non vi spiace!” rispose Hester con un sorriso trionfante. “Dovrò trattenermi a casa a vegliare sulla mia piccola Pearl. Se me l’avessero sottratta, sarei venuta volentieri con voi nella foresta per scrivere il mio nome, e col sangue, sul libro dell’Uomo Nero!”

“Vi avremo presto!” disse la fattucchiera, accigliandosi nel ritrarre la testa.

Tuttavia, ipotizzando che questo scambio di battute tra madama Hibbins e Hester Prynne sia avvenuto davvero e non sia solo una leggenda, ecco una riprova dell’argomentazione del giovane pastore a favore della necessità di non separare una madre perduta dalla figlia, nata dalla sua fragilità. Già allora la bimba la stava salvando dall’abbraccio di Satana.





5


Il medico


Il lettore ricorderà come dietro al nome di Roger Chillingworth se ne celasse un altro, che per decisione di chi l’aveva portato non sarebbe mai più stato pronunciato. Tra il pubblico che aveva assistito alla scena in cui Hester Prynne era stata esposta al ludibrio, si racconta vi fosse un uomo anziano e segnato dai viaggi, il quale appena emerso dalla pericolosa foresta osservò la donna, in cui aveva sperato di trovare materializzati il calore e l’allegria del focolare, additata dalla gente come simbolo del peccato. La sua reputazione di sposa veniva calpestata da ogni uomo in terra. Nella pubblica piazza del mercato si vociavano infamie su di lei. Ai suoi familiari, se quelle notizie li avessero mai raggiunti, e ai compagni della sua esistenza senza macchia, non restava altro se non quel disonore contagioso che non avrebbe mancato di trasferirsi anche a loro, in proporzione e in modo conforme al grado di intimità e sacralità della relazione passata. Allora perché mai, dal momento che la scelta era la sua, avrebbe dovuto, l’individuo il cui rapporto con la peccatrice era stato fra tutti il più intimo e sacro, farsi avanti per reclamare il suo diritto ad un’eredità così poco desiderabile? Decise di non sottoporsi alla gogna al suo fianco, sul piedistallo della vergogna. Sconosciuto a tutti tranne che a Hester Prynne, e in possesso del lucchetto e della chiave del suo silenzio, scelse di togliere il proprio nome dai registri dell’umanità; e riguardo ai precedenti legami ed interessi, pensò di scomparire interamente dalla scena quasi giacesse davvero sul fondo di quell’oceano a cui da molto tempo le dicerie l’avevano consegnato. Una volta ottenuto tale scopo, si sarebbero immediatamente concretizzati nuovi interessi e persino un nuovo obiettivo; oscuro, bisogna ammetterlo, se non colpevole, ma tanto potente da occupare in tutto e per tutto le sue facoltà.

Al fine di perseguire tale risoluzione si era stabilito nella città puritana e aveva assunto il nome di Roger Chillingworth, senza altro biglietto da visita se non un sapere e un’intelligenza superiori al normale. Dacché i suoi studi, in un periodo precedente della propria vita, l’avevano reso totalmente addentro alla scienza medica del proprio tempo, fu proprio come medico che si presentò, e come tale venne accolto benevolmente. Uomini di talento appartenenti alla professione medica e chirurgica erano una rarità nella colonia. Non di frequente condividevano, almeno così sembrava, lo zelo religioso che aveva spinto altri emigranti ad attraversare l’Atlantico. Nelle ricerche sul corpo umano, può darsi che le facoltà superiori e più sottili di tali uomini si fossero materializzate facendo loro smarrire uno sguardo spirituale sulla propria esistenza, immersi com’erano nelle complessità di quel meccanismo meraviglioso di una scienza sufficiente a comprendere in sé l’intero ambito della vita. In ogni modo, per quel che riguardava la medicina, la salute della virtuosa città di Boston era stata riposta fino ad allora nelle mani di un vecchio diacono e farmacista, i cui meriti, più di qualunque diploma, erano la sua devozione e la condotta santa. L’unico chirurgo era una persona che univa, all’esercizio occasionale della nobile arte, gli svolazzi giornalieri e abituali del rasoio. Rispetto a simili professionalità, Roger Chillingworth era un ottimo acquisto. Presto manifestò la propria familiarità con gli imponenti e pesanti macchinari della medicina antica, in cui ogni rimedio prevedeva una moltitudine di ingredienti tra i più lontani ed eterogenei, messi insieme in maniera tanto intricata da presentare il risultato sperato come l’elisir di lunga vita. Nel periodo di prigionia in mezzo agli indiani, inoltre, aveva acquisito la conoscenza delle proprietà di erbe e radici autoctone, e non nascondeva ai suoi pazienti che in tali medicinali semplici, un dono fatto dalla natura agli incolti selvaggi, egli confidava tanto quanto nella farmacopea d’Europa, elaborata nei secoli da così svariati e sapienti dottori.

Quest’uomo di scienza venuto da terre altre era un esempio per tutti in ogni aspetto che riguardasse le forme esteriori della religiosità; e subito dopo il suo arrivo aveva scelto come guida spirituale il reverendo Dimmesdale. Il giovane ecclesiastico, la cui fama di studioso era ancora viva ad Oxford, veniva considerato dai suoi più ferventi ammiratori quasi un apostolo mandato dal Cielo, destinato, se avesse vissuto e operato normalmente per tutta la vita, a fare grandi cose per la debole Nuova Chiesa d’Inghilterra quante ne avevano ottenute i Padri agli albori della cristianità. In quel periodo, tuttavia, la salute di Mr Dimmesdale aveva chiaramente iniziato a vacillare. Per coloro i quali ne conoscevano le abitudini, le sue gote tanto pallide erano dovute a una devozione estremamente sincera allo studio, allo scrupoloso zelo con cui attendeva ai doveri parrocchiali, e più di tutto, ai digiuni e alle veglie a cui si dedicava di frequente, al fine di evitare che la volgarità del suo essere mondano ne oscurasse e bloccasse la luce spirituale. Secondo alcuni, se Mr Dimmesdale fosse stato davvero sul punto di morire, questo accadeva perché il mondo non era più degno di esser calpestato dai suoi piedi. Lui stesso, d’altro canto, con tipica umiltà, confessava apertamente che se la Provvidenza avesse ritenuto opportuno fare a meno di lui, la causa era l’indegnità a portare avanti la propria umilissima missione qui sulla terra. Nonostante tutte queste differenze di opinione riguardo alla ragione del suo declino, non potevano esservi dubbi sulla veridicità dei fatti. Il suo aspetto si fece emaciato; la voce, per quanto ancora piena e soave, aveva in sé un qualche melanconico presagio di decadenza; alla più piccola preoccupazione o alla comparsa di qualche evento improvviso, lo si vedeva spesso mettersi la mano al cuore arrossendo, per poi farsi pallido: erano tutti sintomi di sofferenza.

Erano queste le condizioni del giovane ecclesiastico, e pareva tanto imminente la prospettiva che quel suo fuoco appena acceso stesse per spegnersi del tutto prematuramente, quando Roger Chillingworth fece la sua comparsa in città. La prima volta che si affacciò sulla scena, venendo da quale luogo in pochi potevano dire – se caduto dal cielo, per così dire, o emerso dall’inferno – portava con sé un mistero che fu senza troppa difficoltà elevato alla sfera del miracoloso. Lo si conosceva quale uomo di talento; l’avevano osservato raccogliere erbe e boccioli di fiori selvatici, estrarre radici e prendere ramoscelli dagli alberi della foresta, come chi conoscesse le virtù nascoste di quel che per occhi profani non ha alcun valore. L’avevano sentito parlare di Sir Kenelm Digby25 e di altri uomini famosi i cui successi scientifici venivano considerati poco meno che soprannaturali, ed erano tutti suoi corrispondenti o colleghi. Perché mai una persona di tal rango tra i sapienti doveva venire fin qui? Cosa poteva cercare tra quei boschi selvaggi un uomo il cui posto era nelle grandi città? In risposta a tale quesito si formò una diceria, e per quanto assurda, vi credeva un bel po’ di persone di senno: ovvero, che il Cielo avesse compiuto un miracolo vero e proprio nel trasportare per via aerea un celebre dottore in medicina da un’università tedesca proprio all’uscio dello studio di Mr Dimmesdale! Persone più sagge, va detto, le quali sapevano che il Cielo promuove i propri scopi senza puntare a quei colpi di teatro noti come interventi miracolosi, erano inclini a riconoscere la mano della Provvidenza nell’arrivo propizio di Roger Chillingworth.

Quest’idea era suffragata dal forte interesse subito mostrato dal medico nei confronti del giovane pastore; vi si attaccò come parrocchiano, e tentò di guadagnarsi l’amicizia e la fiducia di quella sensibilità per natura riservata. Espresse grande preoccupazione per lo stato di salute del pastore, impaziente com’era di iniziarne la cura; se cominciata per tempo, non pareva impossibile attendersi un risultato favorevole. Gli anziani, i diaconi, le materne dame e le giovani e belle fanciulle del gregge di Mr Dimmesdale, tutti insomma insistevano con lui perché permettesse al medico di prestare i propri servigi tanto genuinamente offerti. Mr Dimmesdale si negava cordialmente alle loro suppliche.

“Non ho bisogno di medicine,” diceva.

Ma come poteva affermarlo, il giovane pastore, se da un sabbath26 all’altro le sue guance si facevano sempre più pallide e smunte, e la voce più tremula di prima? Se oramai era abitudine costante, e non un gesto casuale, quella di premersi la mano al cuore? Era forse esausto per le sue fatiche? Voleva morire? Tali questioni venivano sollevate di fronte a Mr Dimmesdale dai reverendi anziani di Boston e dai diaconi della propria chiesa, i quali, per usare le sue stesse parole “avevano discusso con lui” del peccato rappresentato dal fatto di rifiutare un aiuto della Provvidenza tanto palesemente manifestato. Lui ascoltava in silenzio, e in fine promise di conferire con il medico.

“Se fosse la volontà di Dio,” disse il reverendo Dimmesdale nel momento in cui, mantenendo la promessa, richiese il parere del vecchio Roger Chillingworth, “piuttosto che farvi mettere alla prova il vostro talento in nome mio, sarei ben felice se le mie fatiche, i miei affanni, i miei peccati e le mie angosce dovessero presto morire con me, e se quel che v’è in essi di terreno finisse nella mia tomba, mentre gli attributi spirituali mi seguiranno nella vita eterna.”

“Ah,” rispose Roger Chillingworth, con la calma tipica del suo comportamento, autoimposta o naturale che fosse, “è così che tende ad esprimersi un giovane pastore. I giovani, non possedendo radici profonde, rinunciano con leggerezza a tenere in pugno la propria vita! E uomini devoti, che vanno a braccetto con Dio qui sulla terra, sarebbero oltremodo felici di passeggiarci insieme pure per le strade dorate della Nuova Gerusalemme!”

“No,” replicò il giovane religioso, portandosi la mano al cuore, con una fitta di dolore che gli attraversò la fronte, “se pure fossi maggiormente degno di camminarvi, sarei ben più felice di condurre qui la mia sofferenza.”

“Le brave persone hanno sempre una concezione infima di sé,” disse il medico.

In tal modo, il reverendo Dimmesdale passò sotto le cure del misterioso vecchio Roger Chillingworth. Ad interessare il medico non era soltanto la malattia: lo attraeva molto la possibilità di scrutare il carattere e la natura del paziente; e così i due, nonostante la differenza d’età, iniziarono gradualmente a passare sempre più tempo insieme. Per la salute del religioso, e per permettere al cerusico di raccogliere piante curative e balsamiche, facevano lunghe passeggiate lungo la costa o per la foresta, chiacchierando tra lo sciabordio e il mormorare delle onde, e la solenne litania del vento che scuoteva le cime degli alberi. Spesso capitava persino che l’uno fosse ospite dell’altro nel luogo di studio o di riposo. Il pastore trovava affascinante la compagnia dell’uomo di scienza, nel quale riconosceva una dedizione intellettuale di discreta profondità ed ambizione, insieme a un ventaglio libero di idee a cui invano avrebbe anelato cercandole tra i membri della sua professione. In verità fu colpito, per non dire scioccato, nel rinvenire simili qualità nel medico. Mr Dimmesdale era un sacerdote vero, un vero religioso, estremamente rispettoso e in possesso di un abito mentale che gli imponeva con forza di seguire il proprio percorso di fede, raggiungendo profondità sempre maggiori con il passare del tempo. Nessuna società l’avrebbe mai considerato uomo di vedute liberali; era indispensabile alla sua pace sentirsi addosso la presa della fede, che al contempo lo consegnava alla propria ferrea struttura. Nondimeno, però, sebbene assaporandolo in maniera incostante, provava occasionalmente un certo sollievo nel guardare all’universo attraverso la mediazione di un differente tipo di intelletto rispetto a quelli con cui era solito conversare. Era come se si spalancasse una finestra per far entrare aria fresca nell’atmosfera chiusa e opprimente del suo studio, dove la propria esistenza si consumava a lume di candela, o tra raggi di sole che entravano a fatica, avvolto com’era da quell’odore di muffa, materiale o morale che fosse, esalato dai libri. Ma era un’aria troppo fresca e fredda per poterla respirare a lungo senza sentirsi a disagio. E allora il religioso, e con lui il medico, si ritiravano all’interno dei confini definiti ortodossi dalla propria Chiesa.

Così facendo Roger Chillingworth esaminava il suo paziente con attenzione, vedendolo nella vita di tutti i giorni mantenersi nel solito circolo di pensieri a lui familiari, ma anche all’interno di un contesto morale differente, la cui novità poteva richiamare alla superficie qualche aspetto inatteso del suo carattere. Riteneva essenziale, questa era l’impressione, conoscere la persona prima di tentare di curarla. Ovunque vi siano un cuore e una mente, le malattie dell’impalcatura corporea si tingono delle loro peculiarità. In Arthur Dimmesdale il pensiero e l’immaginazione erano tanto attivi, e la sensibilità così acuta, che l’infermità del corpo non poteva non affondarvi le proprie radici. E così Roger Chillingworth, l’uomo di scienza, il medico gentile e amichevole, si sforzava di penetrare nel profondo del cuore del suo paziente, rovistando tra i suoi principi, curiosando tra i ricordi, e soppesando ogni cosa con la massima cautela, come un cercatore di tesori in una grotta oscura. Pochi segreti possono sfuggire a un investigatore che abbia l’opportunità e il permesso di intraprendere una tale ricerca insieme all’abilità di portarla a termine. Un uomo oppresso da un segreto dovrebbe prima di tutto evitare l’intimità con il proprio medico. Se quest’ultimo possiede una naturale sagacia e un qualcosa in più di indefinito, chiamiamolo intuizione, sempre che non sfoggi un egoismo invadente né un carattere troppo forte e dunque scontroso; e inoltre, se abbia la forza innata di raggiungere un’affinità intellettuale col proprio paziente, tanto che quest’ultimo finisca per dar voce inavvertitamente a quanto crede di aver soltanto pensato (e sempre che tali rivelazioni siano accolte senza agitarsi, e salutate non tanto da empatia dichiarata, ma più spesso dal silenzio, da un respiro inarticolato, e a volte da una parola, come ad indicare che s’è compreso tutto); se, infine, a tali qualifiche di un confidente vengano a sommarsi i vantaggi della fama riconosciuta di medico, allora, prima o poi, inevitabilmente l’anima del paziente si lascerà andare, per rifluire via in un rivolo oscuro ma trasparente, e offrire ogni mistero alla luce del sole.

Roger Chillingworth possedeva tutti, o quasi tutti, gli attributi sopra elencati. Però il tempo passava, ed era nata una certa intimità, come abbiamo detto, tra queste due menti raffinate che avevano davanti a sé, per potersi incontrare, un campo ampio quanto l’intera sfera del pensiero e della conoscenza umana; parlavano di qualunque argomento etico o religioso, di questioni pubbliche o private; discutevano molto entrambi di materie che sembravano personali; eppure, nessun segreto come quello che il medico s’immaginava esistesse affiorò dalla coscienza del ministro per riversarsi nell’orecchio del suo compagno. Quest’ultimo continuava a sospettare eccome che la natura della malattia materiale di Mr Dimmesdale non gli fosse mai stata del tutto rivelata. Che strana riservatezza!

Dopo un po’, su suggerimento di Roger Chillingworth, gli amici di Mr Dimmesdale si adoperarono perché i due andassero a vivere nella stessa dimora, cosicché l’andirivieni della vita del reverendo potesse passare, come la marea, sotto gli occhi ansiosi e incollati su di lui del medico. Vi fu grande gioia in città quando questo obiettivo desiderato fu infine raggiunto. Si opinò che fosse quella la miglior soluzione per il benessere del giovane religioso, a meno che, ovviamente, come spesso auspicato da quanti se ne sentivano autorizzati, egli non scegliesse per sé una delle molte fanciulle in fiore a lui spiritualmente devote, per farla la sua sposa obbediente. Quest’ultimo passo, tuttavia, non rientrava nelle prospettive presenti di Arthur Dimmesdale; egli respingeva al mittente ogni consiglio in tal senso, come se il celibato dei preti fosse un precetto del proprio credo religioso. Condannato quindi da questa sua scelta a consumare i propri pasti insipidi sempre alla tavola di qualcun altro, come era evidentemente il caso di Mr Dimmesdale, e a sopportarne il freddo durato una vita, un freddo destinato a colui il quale tenti sempre di riscaldarsi al focolare altrui, sembrava proprio che questo sagace, navigato, e benevolo vecchio medico, con in dote affetto paterno e riverente per il giovane pastore, fosse tra tutti la persona più adatta da avere come intimo confidente.

I due amici ora abitavano presso una vedova devota di buon ceto sociale, inquilina di una casa che copriva praticamente per intero il sito in cui fu in seguito edificata la veneranda struttura della King’s Chapel. Per un lato dava sul cimitero, ovvero in origine il campo di Isaac Johnson, ed era dunque un luogo appropriato a richiamare alla mente riflessioni serie, tipiche delle rispettive occupazioni di religioso e uomo di scienza. Lo zelo materno della brava vedova assegnò a Mr Dimmesdale l’appartamento che dava sulla strada, esposto al sole ma dotato di pesanti tende per poter ottenere all’occorrenza una penombra meridiana. Gli interni erano tappezzati di drappi, intessuti, si diceva, dai telai dei Gobelin,27 e comunque raffiguranti la storia biblica di David e Betsabea, e del profeta Nathan, drappi dai colori ancora non stinti, ma con la bionda dama della scena quasi arcigna e pittoresca quanto il profeta di sventure. Qui il pallido pastore accumulò la propria biblioteca, ricca di volumi in folio dei Padri della Chiesa rilegati in pergamena, le dottrine dei Rabbi, e l’erudizione monacale da cui i teologi protestanti, persino nel vilipendere e condannare quel tipo di autori, erano comunque costretti ad attingere. Dal lato opposto della casa, il vecchio Roger Chillingworth aveva allestito il proprio studio e laboratorio; non era, per un uomo moderno di scienza, neanche lontanamente completo, ma si presentava dotato di apparati per la distillazione, e del necessario per mescolare droghe e agenti chimici la cui funzione era ben nota al navigato alchimista. Tra queste comodità si sistemarono le due raffinate menti, ognuno nel proprio spazio, ma passando naturalmente da un appartamento all’altro, e permettendosi di curiosare nei rispettivi affari.

Dunque i più saggi tra gli amici del reverendo Arthur Dimmesdale, come s’è lasciato intendere, immaginavano non senza ragione che fosse tutto opera della Provvidenza, allo scopo, perseguito in tante preghiere pubbliche, domestiche e segrete, di rimettere in sesto il giovane religioso. Ma va detto che un’altra parte della comunità aveva di recente iniziato a farsi una propria idea della relazione tra Mr Dimmesdale e il misterioso vecchio medico. Quando una folla incolta tenta di vederci chiaro con i propri occhi, è facilissimo che venga tratta in inganno. Quando, però, si forma un’opinione, come accade di solito, sulla base delle intuizioni del proprio cuore magnanimo, le conclusioni a cui perviene sono tanto profonde e incrollabili da possedere il carattere di verità rivelate da forze soprannaturali. La gente, nel caso in questione, non sapeva giustificare il proprio pregiudizio contro Roger Chillingworth adducendo alcun fatto o argomentazione degna d’essere seriamente confutata. Vi era un anziano artigiano il quale, bisogna ricordare, era stato cittadino di Londra ai tempi dell’omicidio di Sir Thomas Overbury28 accaduto trent’anni or sono; giurava d’aver visto il medico, rispondente ad un altro nome oramai dimenticato dal narratore della storia, in compagnia del dottor Forman,29 il noto vecchio stregone implicato nell’affare Overbury. Due o tre individui facevano notare che quell’uomo talentuoso, durante la prigionia tra gli indiani, aveva ampliato le proprie conoscenze mediche grazie al fatto di aver accompagnato i sacerdoti dei selvaggi nei loro incantesimi; erano, secondo opinione universalmente condivisa, dei potenti incantatori, e alcuni praticavano cure miracolose tramite la magia nera in cui erano versati. Un gran numero di persone, di cui molte assennate, morigerate e dotate di uno spirito pratico di osservazione tanto da rendere le loro opinioni, con riferimento ad altre questioni, degne di nota, affermava che Roger Chillingworth nell’aspetto avesse subito un notevole cambiamento durante il soggiorno in città, soprattutto ora che condivideva l’alloggio con Mr Dimmesdale. All’inizio aveva un’espressione calma, meditativa, da studioso. Ora v’era nel suo volto un che di sgradevole e maligno, dapprima non notato, e adesso sempre più accentuato man mano che lo si osservava. Secondo l’opinione del volgo, il fuoco nel suo laboratorio proveniva dagli inferi, ed era alimentato da un combustibile infernale; e di conseguenza il suo viso si stava facendo nero per il fumo.

In conclusione, si sparse dappertutto la voce che il reverendo Arthur Dimmesdale, come molti altri personaggi straordinariamente santi in ogni era della cristianità, fosse perseguitato da Satana stesso o dal suo emissario, giunto sotto le spoglie del vecchio Roger Chillingworth. Tale agente del diavolo aveva avuto il permesso divino, per un certo periodo, di scavare nell’intimità del pastore per tramare contro la sua anima. Nessuno dotato di senno, dobbiamo ammettere, poteva dubitare su chi l’avrebbe avuta vinta. La gente, con le proprie speranze incrollabili, attendeva di vederlo emergere dallo scontro, trasfigurato nella gloria che avrebbe senza dubbio ottenuto. Nel frattempo, però, era triste pensare all’agonia probabilmente fatale che doveva sopportare durante una lotta alla fine della quale avrebbe trionfato.

Ahimè, a giudicare dalle tenebre e dal terrore visibili nello sguardo profondo di questo povero religioso, la battaglia era cruenta; ma sulla sua vittoria non v’erano dubbi!





5


Il medico e il suo paziente


Il vecchio Roger Chillingworth per tutta la vita aveva mantenuto un temperamento calmo e gentile, per quanto non troppo affettuoso; in ogni suo rapporto col mondo era sempre stato un uomo schietto e onesto. S’era tuffato in una ricerca, per come la vedeva lui, con l’integrità severa e retta di un giudice bramoso solo di verità, quasi la questione non riguardasse altro che le linee e le figure astratte di un problema geometrico, anziché le passioni e le malefatte da lui stesso subite. Tuttavia, nel procedere, un fascino terribile, una sorta di feroce per quanto quieta necessità, investì questo anziano signore, catturandolo per non liberarlo più fin quando non avesse compiuto la propria missione. Rovistava ora nel cuore del povero pastore come chi scavi per cercare l’oro, o piuttosto, come un necroforo che frughi in una tomba magari alla ricerca di un gioiello sepolto insieme all’uomo che lo portava al petto; ma destinato probabilmente a non reperire nulla se non mortalità e corruzione. Povera la sua anima, se era questo quel che bramava!

Talvolta un brillare luminoso si faceva strada negli occhi blu acceso e inquietanti del medico, come il riflesso di una fornace o, diciamo, uno di quei bagliori del fuoco spettrale che emergevano dall’entrata maledetta di Bunyan30 sulla costola della collina, tremolanti nel posarsi sul volto del pellegrino. Il campo di lavoro di colui che così oscuramente scavava forse gli aveva mostrato segnali tali da incoraggiarlo.

“Quest’uomo,” confessò a se stesso in uno di quei momenti, “per quanto lo ritengano puro e in tutto spirituale, pare abbia ereditato dal padre o dalla madre una animalità pronunciata. Scaviamo più a fondo nella direzione di una simile vena.”

Poi, dopo una lunga ricerca nei meandri foschi della sua interiorità, e avendo scandagliato molti materiali preziosi quali le alte aspirazioni per il benessere della propria razza, un amore sincero per le anime, sentimenti puri e naturale devozione, il tutto rafforzato dalla riflessione e dallo studio, e illuminato dalla rivelazione; e ritenendo, il cercatore, tutta questa inestimabile ricchezza nulla più che carta straccia, vi voltava le spalle scoraggiato per poi riprendere la ricerca verso un’altra meta. Si muoveva clandestinamente, col passo circospetto e il fare cauto di un ladro che entri nella stanza in cui un uomo si trovi semiaddormentato o magari sveglissimo, allo scopo di rubare proprio quel tesoro da lui sorvegliato come la pupilla dei suoi occhi. A dispetto di quello zelo premeditato, il pavimento ogni tanto gli scricchiolava sotto i piedi; le vesti frusciavano, e l’ombra della sua presenza, in quell’intimità proibita, ammantava la vittima. In altre parole, Mr Dimmesdale, la cui tensione nervosa spesso portava all’intuizione spirituale, aveva la vaga sensazione che qualcosa di contrario alla propria pace si fosse insinuato nel loro rapporto. Ma anche il vecchio Roger Chillingworth possedeva una capacità percettiva basata quasi interamente sull’intuito, e quando il pastore gli si rivolgeva con sguardo preoccupato, lo trovava lì seduto: un amico cordiale, attento, comprensivo, e mai invadente.

Eppure Mr Dimmesdale avrebbe forse inquadrato il carattere di quest’uomo con maggior precisione se quella certa morbosità a cui son soggetti i nostri cuori non l’avesse reso sospettoso nei confronti di ogni essere umano. Non accordando ad alcuno il beneficio dell’amicizia, non riusciva a riconoscere il nemico quando questi faceva la sua comparsa. E così continuava a frequentarlo tranquillamente, ricevendo il vecchio medico nel suo studio, o facendogli visita al laboratorio, dove, per svagarsi un po’, osservava i procedimenti attraverso cui erbacce si trasformavano in potenti droghe.

Un giorno, con la fronte appoggiata sulla mano e il gomito sul davanzale della finestra aperta sul cimitero, stava conversando con Roger Chillingworth mentre il vecchio esaminava un cespuglio di orribili piante.

“Dov’è?” domandò, guardandole di traverso – infatti il religioso non guardava più nulla in modo diretto, umano o inanimato che fosse. “Dov’è mio buon dottore che avete raccolto queste erbe con un fogliame tanto scuro e cadente?”

“Nel cimitero, proprio qui a portata di mano,” rispose il medico, continuando nelle sue mansioni. “Sono sconosciute anche a me. Le ho viste crescere su una tomba senza lapide né altro indizio commemorativo del defunto, se non queste brutte erbacce che si son prese la briga di ricordarlo. Spuntano direttamente dal suo cuore, e simboleggiano, forse, qualche orrendo segreto sepolto con lui, che avrebbe fatto bene a confessare in vita.”

“Forse,” disse Mr Dimmesdale, “desiderava sinceramente farlo, ma non poté.”

“E perché?” replicò il medico. “Perché, dal momento che tutti i poteri della natura spingono così apertamente alla confessione del peccato da aver fatto crescere queste erbacce sinistre da un cuore sepolto, proprio per rendere manifesto un crimine tenuto segreto?”

“Questa, buon signore, è una vostra fantasia,” replicò il pastore. “Se intendo il vero, nessun potere tranne la misericordia divina può render noti a parole o con un qualche simbolo o segnale i segreti sepolti nel cuore dell’uomo. Il cuore, nel rendersi colpevole di tali segreti, dovrà per forza custodirli fino al giorno in cui ogni cosa nascosta verrà rivelata. Né ho mai letto o interpretato le Sacre Scritture in modo tale da intendere che la rivelazione dei pensieri e delle azioni umane di quel giorno possano esser parte del castigo. È questa certamente una lettura superficiale. No; quelle rivelazioni, a meno che non mi sbagli di grosso, sono intese soltanto a promuovere la soddisfazione intellettuale di ogni essere pensante, che attenderà allora di vedere le questioni oscure di questa vita farsi chiare. Conoscere i cuori degli uomini sarà necessario alla soluzione completa della questione stessa. E credo, inoltre, che quei cuori i quali in sé conservino segreti miserabili come quelli di cui parlate saranno resi noti l’ultimo giorno, senza riluttanza alcuna, anzi con una gioia indicibile.”

“E allora perché non rivelarli qui in terra?” domandò Roger Chillingworth, guardando di traverso e con calma il pastore. “Per quale motivo i colpevoli non dovrebbero giovarsi prima di un simile sollievo indicibile?”

“In molti lo fanno,” disse il religioso, tenendosi forte il petto come se afflitto da un’insopportabile fitta di dolore. “Molte, molte povere anime mi hanno affidato le proprie confidenze, non solo sul letto di morte, ma anche nel pieno delle proprie capacità e quando la loro reputazione era impeccabile. E sempre, dopo tali sfoghi, oh, a quale sollievo ho assistito in quei fratelli peccatori! Come chi infine respiri aria pura dopo essersi sentito soffocato da un puzzo stantio. Potrebbe forse essere altrimenti? Perché un disgraziato, colpevole, diciamo, di omicidio, dovrebbe preferire tenersi il cadavere seppellito nel cuore anziché esporlo all’aria aperta e affidarlo all’universo?”

“Eppure alcuni uomini mantengono così i propri segreti,” osservò il calmo medico.

“Vero, ci sono persone del genere,” rispose Mr Dimmesdale. “Ma per non suggerire ragioni più ovvie, può darsi che li abbia costretti al silenzio la loro stessa indole innata. Oppure – perché no? – per quanto colpevoli, mantenendo comunque una certa devozione nei confronti della gloria di Dio e del benessere dei fratelli, si rifiutano di mostrarsi malvagi e sporchi alla vista dell’uomo, poiché, da allora in poi, non potrebbero ottenere più alcun bene, né il male del passato verrebbe ad esser redento dalle buone azioni. Così, per il loro indicibile tormento, continuano a vivere insieme ai loro simili, mostrando un aspetto puro come la neve appena caduta, mentre i loro cuori sono sporchi e macchiati di un’ingiustizia di cui non sanno liberarsi.”

“Queste persone si illudono,” disse Roger Chillingworth con forse maggiore enfasi del normale, e facendo un lieve gesto con l’indice. “Temono di assumersi la vergogna che spetta loro. L’amore per gli uomini e la devozione per le opere di Dio, questi impulsi santi possono coesistere o meno, nei loro cuori, con i maligni inquilini a cui la loro colpa ha spalancato gli usci, e che diffonderanno in loro, di necessità, una progenie infernale. Ma se vogliono davvero rendere gloria a Dio, non lasciamo che alzino al Cielo le loro mani sporche! Se intendono servire i propri simili, non lasciamo che manifestino la forza e la verità della propria coscienza costringendoli a una umiliazione penitenziale! Vorreste farmi credere, amico saggio e pio, che un comportamento ipocrita possa esser meglio, possa giovare più alla gloria di Dio, o al benessere degli uomini, della verità stessa di Dio? Credetemi, questi uomini si illudono.”

“Può darsi,” disse il giovane pastore affettando indifferenza, come se volesse evitare una discussione ritenuta irrilevante o inopportuna. Aveva infatti la capacità e la fermezza di rifuggire da ogni argomento che potesse causare agitazione al suo temperamento nervoso e suscettibile. “Ma ora permettetemi di chiedere al mio eccellente medico se, in verità, ritenga che questa mia debole costituzione abbia tratto giovamento dalle vostre affabili cure.”

Prima che Roger Chillingworth potesse rispondere, udirono la risata ribelle e cristallina di una voce di bambina proveniente dal cimitero adiacente. Guardando d’istinto fuori dalla finestra aperta, dal momento che era estate, il pastore vide passare Hester Prynne con la piccola Pearl per il sentiero che attraversava la recinzione. Pearl era bella come un fiore, ma mostrava d’essere immersa in uno di quei suoi momenti di gioia capricciosa che, ogni qual volta si ripresentavano, sembravano trarla via dalla sfera della comunione tra gli uomini e dei rapporti sociali. Saltellava irriverente da una tomba all’altra, finché, giungendo all’ampia lapide orizzontale piena di stemmi di un dignitario defunto, forse di Isaac Johnson stesso, iniziò a ballarvi sopra. In risposta all’ordine e alla sollecitazione della madre di comportarsi con maggior decoro, la piccola Pearl si fermò a raccogliere le bacche spinose di una lunga bardana che cresceva accanto alla tomba. Prendendone una manciata, le sistemò sul contorno della lettera scarlatta che decorava il petto della madre, e quelle vi si attaccarono, com’è loro natura, con una certa tenacia. Hester non se le tolse. Roger Chillingworth aveva nel frattempo raggiunto la finestra, e sorrideva guardando in basso con aria sinistra.

“Non v’è legge, né rispetto dell’autorità, né considerazione per le ingiunzioni o le opinioni umane nella pasta di quella bambina,” decretò, parlando un po’ a se stesso e un po’ al compagno. “L’ho vista, l’altro giorno, spruzzare acqua sul governatore stesso all’abbeveratoio di Spring Lane. Che cos’è, in nome del Cielo? È del tutto maligno questo folletto? Possiede dei sentimenti? È visibile in lei un qualche principio che la renda umana?”

“Nessuno, tranne la libertà data dall’aver infranto una legge,” rispose Mr Dimmesdale con calma, come se stesse ragionando tra sé e sé. “Se sia capace di un qualche bene, questo non so dirlo.”

La bambina probabilmente aveva sentito il loro vociare, perché alzando lo sguardo verso la finestra con un sorriso di gioia, radioso, intelligente e dispettoso al tempo stesso, lanciò una delle sue bacche spinose al reverendo Dimmesdale. Il sensibile pastore si ritrasse dal missile leggero con uno scatto nervoso come di paura. Percependo questo moto, Pearl batté le manine in una sorta di estasi stravagante. Hester Prynne aveva anche lei alzato involontariamente lo sguardo, e tutte e quattro queste persone, vecchi e giovani assieme, si fissarono l’un l’altro in silenzio finché poi la bambina non rise forte e gridò: “Venite via, madre! Venite via, o quell’Uomo Nero laggiù vi prenderà! Ha già catturato il reverendo. Venite via, madre, o vi prenderà! Però la piccola Pearl non se la prende!”.

E così tirò via la madre, saltellando e danzando fantasiosamente tra una capriola e l’altra in mezzo ai dossi dei defunti, quasi fosse una creatura che nulla aveva in comune con le generazioni trapassate e sepolte, né concedeva d’aver con loro familiarità alcuna. Appariva come creata ex novo a partire da elementi altri, titolata a vivere la propria vita e a darsi delle regole da sola, senza ravvisare in tali stravaganze un qualche peccato.

“Quella donna,” riprese Roger Chillingworth dopo una pausa, “qualunque siano le sue colpe, non possiede il mistero di celata immoralità che ritenete tanto gravoso sopportare. Credete forse che Hester Prynne sia meno sventurata per via della lettera scarlatta sul petto?”

“Lo credo in tutta sincerità,” rispose il pastore. “Tuttavia non saprei rispondere per lei. Il dolore che aveva disegnato in volto me lo sarei volentieri risparmiato. Eppure mi sembra senza dubbio meglio per il peccatore esser libero di mostrarlo quel dolore, come capita a questa povera donna, piuttosto che tenerselo nascosto nel cuore.”

Vi fu un’ulteriore pausa, e il medico iniziò di nuovo ad esaminare e ad ordinare le piante raccolte.

“Mi avete domandato qualche minuto fa,” disse senza entusiasmo, “cosa pensassi del vostro stato di salute.”

“È vero,” rispose il pastore, “e sarei felice di saperlo. Parlate con franchezza, ve ne prego, si tratti di vita o di morte.”

“Con schiettezza, dunque, e in poche parole,” disse il medico ancora indaffarato con le sue piante, ma tenendo sott’occhio Mr Dimmesdale, “la malattia è strana; non tanto in sé, né per come si manifesta all’esterno; perlomeno a giudicare dai sintomi offerti alla mia osservazione. Scrutandovi ogni giorno, mio buon signore, e osservando dal di fuori il vostro aspetto da qualche mese oramai, direi che siete molto malato, ma forse non così malato che un medico accorto e dotto non possa sperare di curarvi. Ma non so che dire, il morbo mi pare di riconoscerlo, eppure non lo conosco.”

“Voi parlate per indovinelli, mio dotto amico,” disse il pallido pastore, guardando di traverso fuori dalla finestra. “Allora, per essere più chiari,” proseguì il medico, “e vi supplico di perdonarmi, signore, se mai fosse necessario il perdono, per la necessaria schiettezza delle mie parole: permettetemi di domandarvi, da amico, da persona che, sotto gli auspici della Provvidenza, si prende cura della vostra vita e del vostro benessere fisico, mi avete rivelato e narrato ogni dettaglio della vostra malattia?”

“Come potete dubitarne?” chiese il religioso. “Di certo, sarebbe sciocco chiamare un medico per tenere nascosto il proprio morbo.”

“Mi state dicendo, dunque, che conosco ogni cosa?” disse Roger Chillingworth deliberatamente, e fissando il volto del religioso con uno sguardo intriso di interesse, concentrato e acuto. “E sia! Ma insisto, colui al quale venga reso noto soltanto il male esterno e fisico, spesso è consapevole che non sta curando se non metà della malattia. Un morbo del corpo che riteniamo essere a sé stante, può tuttavia rivelarsi il sintomo di qualche disturbo sul versante dello spirito. Perdonatemi ancora, buon signore, se le mie parole adombrano una qualche offesa. Voi, signore, di tutti gli uomini che mai abbia conosciuto, siete quello il cui corpo è più intimamente congiunto e identificato, per così dire, con lo spirito, di cui si imbeve e di cui è lo strumento.”

“A questo punto non ho bisogno di chiedervi altro,” disse il pastore, alzandosi con una certa fretta dalla sedia. “Voi non vi occupate, mi pare, di curare le anime!”

“In quel modo, una malattia,” continuò Roger Chillingworth, proseguendo in tono inalterato e senza dar peso all’interruzione, ma in piedi adesso, e affrontando le gote pallide ed emaciate del religioso dal basso della sua piccola e oscura figura deforme, “una malattia, un luogo in cui il vostro spirito, per così dire, sta soffrendo, ha la sua immediata ripercussione nel ricettacolo corporeo. Volete, dunque, che il vostro medico curi la malattia del corpo? Come può farlo, se non gli parlate della ferita o della preoccupazione della vostra anima?”

“No! Non a voi, non a un medico di questo mondo!” urlò Mr Dimmesdale con un certo pathos, volgendo gli occhi carichi di lucore, e in qualche modo spietati, al vecchio Roger Chillingworth. “Non a voi! Se la malattia è dell’anima, dovrò allora fare riferimento al solo Medico dell’anima! Egli, se lo vorrà, potrà curarmi, oppure uccidermi! Lasciate che disponga di me secondo giustizia e saggezza come riterrà opportuno. Ma chi siete voi per immischiarvi in faccende simili? Come osate mettervi tra colui che soffre, e Dio?”

Con gesto convulso uscì dalla stanza.

“Ho fatto bene a muovermi così,” disse tra sé e sé Roger Chillingworth, rimirando il religioso con sorriso severo. “Nulla è perduto. Torneremo presto amici. Ma ecco come ora la passione si impadronisce di lui, facendolo uscire di sé! La passione di un tempo, e adesso questa! In passato il devoto mastro Dimmesdale ha compiuto un qualcosa di azzardato, preso com’era dagli impulsi ardenti del cuore!”

Non fu troppo difficile ristabilire l’intimità tra i due compagni sullo stesso solco di prima ed esattamente come in passato. Il giovane pastore, dopo esser rimasto in disparte per qualche ora, comprese che era stata l’alterazione nervosa ad averlo spinto a quello scoppio d’ira fuori luogo, che nessuna parola di scuse del medico aveva saputo calmare. Si meravigliò alquanto della violenza con cui s’era allontanato da quel vecchio cortese, intento semplicemente a proferire il consiglio che era suo dovere dare, peraltro richiesto espressamente dal religioso. Attanagliato da tali rimorsi, non perse tempo nel profondersi nelle più ampie scuse, e implorò l’amico di continuare con la sua cura, una cura che, pur forse senza restituirgli la salute, aveva potuto con tutta probabilità permettergli di prolungare la sua debole esistenza fino a quel momento. Roger Chillingworth assentì prontamente e continuò a controllare il religioso sotto il profilo medico, facendo del suo meglio per lui e in totale buona fede, ma lasciando le stanze del paziente, dopo ogni colloquio professionale, sempre con lo stesso misterioso sorriso perplesso sulle labbra. L’espressione non si rivelava alla presenza di Mr Dimmesdale, ma s’imprimeva sul volto del medico non appena abbandonava la stanza.

“Che caso raro!” mormorò. “Bisogna guardarci più a fondo. Una strana armonia tra corpo ed anima! Anche fosse solo per il bene dell’arte medica, devo scandagliare in tutto e per tutto la questione.”

Non passò troppo tempo dalla scena più su ricordata, che al reverendo Dimmesdale accadde, a mezzogiorno e senza per nulla aspettarselo, di cadere in un sonno molto profondo mentre sedeva in poltrona, con un grosso tomo a caratteri gotici aperto sul tavolo di fronte a sé. Deve essere stata un’opera dal grande potere soporifero tra quelle prodotte dagli ambienti letterari. La profondità del riposo del religioso era la cosa più strana, visto che si trattava di persona il cui sonno di solito era leggero ed agitato tanto da venir scacciato via facilmente, come un uccellino che saltelli su un ramo. In tali inconsuete e remote regioni, tuttavia, si era ritirato il suo spirito, da non permettergli di muoversi affatto nella poltrona quando il vecchio Roger Chillingworth, senza alcuna insolita precauzione, entrò nella stanza. Il medico andò dritto verso il paziente, gli posò la mano sul petto, e spostò le vesti che fino a quel momento l’avevano celato al suo occhio professionale.

Allora, proprio allora Mr Dimmesdale ebbe un sussulto e si mosse lievemente.

Dopo una breve pausa, il medico si allontanò.

Ma con quale sguardo agitato, un misto di meraviglia, gioia e orrore! E preso da quale estasi sinistra, per così dire, troppo potente perché gli occhi o i lineamenti potessero esprimerla! Fuoriusciva da tutta la bruttezza della sua figura, e si manifestava tumultuosa con i gesti stravaganti delle braccia volte al soffitto, e con i piedi che pestavano sul pavimento! Chiunque avesse visto il vecchio Roger Chillingworth in preda a quel momento di estasi non avrebbe avuto dubbi su come debba comportarsi Satana stesso, quando una preziosa anima umana smarrisce il paradiso per esser guadagnata al suo regno.

Ma da Satana lo distingueva proprio quella venatura di meraviglia!





5


L’interno d’un cuore


Dopo quella circostanza, il rapporto tra il pastore e il medico, per quanto esteriormente immutato, a dire il vero aveva assunto un carattere differente rispetto a prima. L’intelletto di Roger Chillingworth aveva oramai la strada spianata. Non era, però, la stessa identica strada che si era preparato a percorrere. Per quanto apparisse calmo, cordiale, e senza moti di passione, vi era comunque, c’è da temere, un quieto abisso di cattiveria, finora latente ma alla fine risvegliato in quel triste vecchio, un abisso che lo portava a fantasticare su una vendetta più intima di quella che un qualunque mortale avesse mai potuto inferire al proprio nemico: diventare egli stesso l’amico fidato a cui confidare ogni paura, il rimorso, la pena, l’inutile pentimento, e il ripresentarsi di pensieri intrisi di peccato da cui invano quello aveva provato a liberarsi! Tutta l’angoscia di chi è colpevole, nascosta a quel mondo il cui cuore grande avrebbe compatito e perdonato, veniva a lui rivelata: lui, l’uomo senza pietà, l’uomo incapace di alcun perdono! Quell’intero tesoro oscuro sprecato per quest’uomo al quale nulla poteva mai valere quale pegno adeguato a saldare il debito della vendetta!

Il riserbo del pastore, intriso di sensibilità e timidezza, gli aveva fatto saltare i piani. Roger Chillingworth, tuttavia, non era incline a sentirsi in alcun modo meno soddisfatto per lo stato delle cose con cui la Provvidenza, manipolando il vendicatore e la sua vittima per i propri scopi, e forse perdonando laddove sembrava esser più grave la punizione, metteva i bastoni tra le ruote alle sue oscure macchinazioni. Sarebbe stato quasi portato a dire che aveva ricevuto una rivelazione. Poco importava, per i suoi obiettivi, se questa venisse dall’alto dei Cieli o da qualche altra regione. Con il suo aiuto, nei successivi contatti con Mr Dimmesdale non era solo la presenza materiale di quest’ultimo a palesarsi di fronte ai suoi occhi, ma anche i recessi dell’anima, tanto da poterne osservare e carpire ogni moto. Divenne, da allora in poi, non solo uno spettatore, ma la principale parte in causa nel mondo interiore del reverendo. Poteva manipolarlo a suo piacimento. Voleva causargli un sussulto di dolore? La vittima era costantemente sotto i suoi strumenti di tortura; bastava conoscere la molla che ne controllava il marchingegno; e il medico la conosceva bene! Voleva instillargli un subitaneo terrore? Quasi in possesso della bacchetta magica, sapeva evocare uno spettro terribile, o una miriade di fantasmi, in tante fogge: forieri di morte, carichi della più orrida vergogna, giunti a frotte a circondare il pastore e pronti a puntargli l’indice al petto.

Il tutto veniva compiuto in maniera così perfettamente subliminale che il religioso, per quanto percepisse costantemente ma in modo fievole una qualche maligna influenza che lo teneva in scacco, non riusciva mai a comprenderne la vera natura. Certo è che osservava dubbioso, impaurito, e persino a volte con l’orrore e l’amarezza di uno che odia, la figura deforme del vecchio medico. I suoi gesti, il passo, la barba grigia, le azioni più insignificanti, quelle che passavano inosservate, e il modo stesso di vestire: tutto gli appariva odioso alla vista, un segno, di cui bisognava fidarsi implicitamente, dell’antipatia che albergava nel suo cuore in un qualche recesso più profondo di quanto egli fosse disposto ad ammettere. Infatti, nell’impossibilità di individuare la causa di tali sfiducia e ribrezzo, Mr Dimmesdale, consapevole che un singolo punto avvelenato e malato stesse infettando l’intero tessuto del cuore, attribuiva a ciò e a null’altro tutti i suoi presentimenti. Se la prendeva con se stesso per il malanimo nei confronti di Roger Chillingworth; non dava importanza alla lezione che da quel sentire avrebbe dovuto trarre, e faceva del suo meglio per sradicarlo. Tuttavia, non riuscendoci, proseguiva per una questione di principio nell’abitudinaria consuetudine dei rapporti d’amicizia con il vecchio, fornendo dunque a costui, povera creatura reietta e più disgraziata della sua vittima, continue opportunità di affinare lo scopo a cui il vendicatore dedicava tutto se stesso.

Mentre soffriva a tal punto per la malattia del corpo, torturato ed eroso da un qualche oscuro fastidio dell’anima, e in balia delle macchinazioni del suo peggior nemico, il reverendo Dimmesdale aveva raggiunto una popolarità inusitata in quel sacro ufficio. L’aveva ottenuta, bisogna ammettere, soprattutto in virtù delle sue sofferenze. Le doti mentali, la sensibilità morale, il saper esperire e comunicare emozioni, erano mantenute in uno stato di attività preternaturale dalle fitte e dai dolori della vita giornaliera. La sua notorietà, per quanto ancora in ascesa, aveva già messo in ombra la reputazione più sobria di altri colleghi religiosi, per importanti che fossero. V’erano tra di loro studiosi dediti all’acquisizione delle dottrine astruse connesse alla teologia da più anni di quanti Mr Dimmesdale ne avesse vissuti, ed erano pertanto estremamente più versati, forse, in tali conoscenze solide e di valore, rispetto al loro giovane confratello. V’erano anche uomini la fibra della cui mente era molto più coriacea della sua, e dotati di un intelletto tanto più acuto, tenace, ferreo o granitico; il che, se debitamente e in buona proporzione mescolato a ingredienti dottrinali, costituisce una caratteristica di successo altamente rispettabile, ma poco ben vista per un religioso. Ve n’erano altri, poi, quei padri santi in tutto e per tutto, le cui facoltà erano state affinate dalla consuetudine libresca e dal pensiero paziente, e per di più rese eteree da comunicazioni spirituali con quel mondo superiore a cui la purezza delle loro esistenze aveva quasi permesso di accedere, per quanto ai loro corpi si aggrappassero ancora le spoglie della mortalità. Tutto quel che mancava loro era il dono disceso in lingue di fiamma, durante la Pentecoste, sui discepoli eletti; il che simboleggiava, sembrerebbe, non la facoltà di parlare lingue straniere e sconosciute, ma di rivolgersi all’intera fratellanza umana col linguaggio originario del cuore. Tali padri, altrimenti così affini agli apostoli, difettavano dell’ultima e più rarefatta attestazione divina del proprio ufficio: la Lingua di Fiamma. Avrebbero sprecato il loro tempo, se solo si fossero sognati di farlo, nel tentativo di esprimere verità superiori attraverso lo strumento più umile di parole e immagini note. Le loro voci discendevano, remote e indistinte, da quelle vette più alte in cui abitualmente risiedevano.

Con tutta probabilità, era a quest’ultima classe di persone che Mr Dimmesdale apparteneva, a giudicare da molti tratti del suo carattere e per indole. Avrebbe asceso i loro picchi di fede e santità, se ad impedire quell’inclinazione non vi fosse stato il peso del crimine o della pena (chissà di qual natura) sotto cui era destinato a vacillare. Ecco cosa lo teneva in scacco, relegandolo al rango degli ultimi; lui, l’uomo dalle qualità eteree la cui voce poteva giungere agli angeli ed ottenere da loro risposta! Ma era proprio un simile peso ad assicurargli le simpatie dei confratelli peccatori, tanto da far vibrare il suo cuore all’unisono con i loro, un cuore capace di accogliere in sé il dolore di quelli, e di far arrivare i propri penosi singulti a migliaia di altri cuori in fiotti di triste eloquenza convincente. Convincente quasi sempre, sebbene talvolta terribile! Le persone non comprendevano cosa fosse a commuoverle a quel modo. Ritenevano il giovane pastore un miracolo di santità. Immaginavano fosse il portavoce del Cielo in grado di recare loro i messaggi, i rimproveri, e l’amore della saggezza divina. Ai loro occhi era santa persino la terra che calpestava. Le giovani vergini della parrocchia impallidivano al suo cospetto, vittime di una passione talmente imbevuta di sentimenti religiosi da far credere loro che fosse tutto lì il senso della religione; e la portavano apertamente all’altare nel loro seno innocente quasi fosse il più accettabile dei sacrifici. I membri più anziani del suo gregge, nel rimirare la fragilità di Mr Dimmesdale, mentre essi stessi resistevano al tormento dei propri malanni, credevano li avrebbe preceduti in paradiso e imploravano i figli di accertarsi che le proprie ossa finissero a riposare accanto alla tomba di quel giovane e santo pastore. E questo proprio mentre il povero Mr Dimmesdale, pensando alla sua di tomba, si domandava se vi sarebbe cresciuta sopra l’erba o meno, visto che ad esservi seppellito sarebbe stato un qualcosa di maledetto!

È inconcepibile la tortura dell’agonia che accompagnava tale pubblica venerazione! Il suo istinto naturale era di adorare la verità e ritenere ombra tutto il resto: ogni cosa in ultimo svuotata di significato o valore, qualora non custodisse una vitale essenza divina all’interno della propria stessa vita. Insomma, cos’era lui? Materia? Oppure la più fievole delle ombre? Ardeva dal desiderio di confessarsi a tutti dal suo pulpito, e dire ad ognuno a squarciagola chi egli fosse. “Io, la persona che vedete con le vesti nere del sacerdozio; io, che ascendo al sacro altare e rivolgo al Cielo il mio pallido volto, avocando a me la facoltà di comunicare con l’Altissima Onniscienza; io nella cui vita quotidiana voi osservate la santità di Enoch; io, i cui passi supponete lascino dietro di sé un bagliore su questo mio cammino terreno tanto da guidare i pellegrini che mi seguiranno fino alle regioni della beatitudine; io che sui vostri figli ho imposto la mano del battesimo; io che ho mormorato la preghiera dell’addio nelle orecchie dei vostri amici morenti, per i quali il mio Amen risuonava remoto come da un mondo oramai abbandonato; io, il vostro pastore, che tanto riverite e di cui vi fidate: non sono altro che corruzione e menzogna.”

Più di una volta Mr Dimmesdale era salito sul pulpito, intenzionato a non discenderne senza aver pronunciato queste parole. Più d’una volta si era schiarito la gola e aveva inspirato ed espirato profondamente e a lungo, con un filo di fiato che una volta esalato si sarebbe caricato del nero segreto della sua anima. Più di una volta, macché, centinaia di volte aveva confessato tutto! Confessato! Ma come? Aveva detto ai presenti di essere un individuo assolutamente ignobile, peggio del peggiore degli ignobili, più di ogni altro peccatore, un abominio inimmaginabile, nientemeno che l’iniquità fatta persona; stupiva soltanto che costoro non si accorgessero di questo corpo straziato e sempre più raggrinzito sotto ai loro occhi, per la bruciante collera dell’Onnipotente! Potevano esservi parole più nette? Perché non si alzavano dai loro scranni istintivamente e all’unisono, per farlo cadere da quel pulpito da lui profanato? Assolutamente no! Ascoltavano tutto e lo stimavano ancor di più. Non potevano immaginare quale senso osceno albergasse in quelle parole di autocondanna. “Che giovane pio,” dicevano tra loro. “Un santo in terra! Che vergogna: se scopre tutti questi peccati nella sua anima candida, quale spettacolo orrendo vedrà in noi o in voi!” Da quel sottile ipocrita pieno di rimorsi che era, il pastore ben sapeva sotto quale luce sarebbe stata vista la sua vaga confessione. Aveva tentato di ingannarsi che quelle fossero le ammissioni di una coscienza sporca, ma l’unico risultato era di peccare ancora e guadagnarsi una vergogna consapevole, senza il sollievo momentaneo di colui il quale si stia illudendo. Aveva detto null’altro che la verità, tramutandola nella più sincera menzogna. Eppure, per indole naturale, amava la verità e detestava le bugie come pochi. Pertanto, sopra ogni altra cosa, detestava se stesso!

Il suo conflitto interiore lo spingeva a sottoporsi a pratiche consone alla vecchia fede corrotta di Roma, e non alla Chiesa più illuminata in cui era nato e cresciuto. Chiuso a chiave nel ripostiglio segreto di Mr Dimmesdale c’era un flagello insanguinato. Spesso questo religioso protestante e puritano l’aveva brandito sulle proprie spalle, sfoggiando per tutto il tempo un riso amaro, e colpendosi con ardore sempre più spietato per via di quella stessa risata. Era inoltre sua abitudine, come di tanti devoti puritani, quella di digiunare: ma non come loro per purificare il corpo e renderlo più adatto ad accogliere l’illuminazione celeste, quanto come atto di contrizione, con estremo rigore e fino a quando non gli tremassero le ginocchia sotto il peso del proprio corpo. Restava poi in veglia notte dopo notte, a volte nell’oscurità più totale, a volte con solo un lume, e talvolta osservando il proprio volto in uno specchio sotto la luce più potente che potesse puntarsi contro. In quel modo incarnava l’introspezione costante con cui si torturava, non avendo però possibilità di purificarsi. In queste veglie prolungate, la mente veniva spesso presa da un vortice, e visioni parevano fluttuare di fronte ai suoi occhi; visioni magari scorte a malapena, o attraverso la luce fievole che emanavano nell’oscurità remota della stanza; oppure più vivide, accanto a lui, nella cornice dello specchio. Talvolta era un’orda di diaboliche forme che ghignavano e schernivano il pallido pastore, invitandolo ad andarsene via con loro; altre volte era un gruppo di angeli splendenti che volavano via appesantiti come da angoscia, sempre più eterei man mano che ascendevano al Cielo. C’erano poi gli amici di gioventù defunti, suo padre dalla barba bianca, accigliato come un santo, e la madre, che voltava lo sguardo nel passargli accanto. Fantasma di una madre, sbiaditissima immagine di madre: potevate almeno gettare uno sguardo di compassione verso vostro figlio! E poi, per la stanza resa tanto sinistra da quei pensieri spettrali, si librava Hester Prynne, portando con sé la piccola Pearl, con la veste scarlatta e il dito puntato prima verso la lettera scarlatta che la madre aveva sul petto, e poi, verso il petto stesso del religioso.

Nessuna di queste visioni l’aveva mai ingannato troppo. Ogni tanto, con la forza di volontà riusciva a discernere delle sostanze attraverso la loro nebulosa inconsistenza, e persuadersi che non avessero alcunché di materiale, non come questo tavolo di quercia intarsiato o quel grosso volume di teologia rilegato in pelle e munito di una fibbia d’ottone. Ma nonostante tutto ciò, erano queste in qualche modo le cose più reali e materiali con cui avesse a che fare il povero religioso. L’indicibile disgrazia di una vita tanto falsa consiste nel deprivare ogni realtà che ci circondi della propria forza vitale e della propria sostanza, ovvero del vero nutrimento e della gioia dell’anima donatici dal Cielo. Per chi non è sincero, tutto l’universo è una falsità, essendo impalpabile tanto da rimpicciolire nella sua stessa presa. Ed egli stesso, mostrandosi sotto falsa luce, si fa ombra, o meglio, cessa di esistere. L’unica verità che ancora conferiva a Mr Dimmesdale una qualche esistenza terrena erano il dolore nel profondo dell’anima e quella sua espressione esteriore impossibile da dissimulare. Se una volta soltanto si fosse provato a sorridere, a mostrare una parvenza di felicità, non sarebbe stato l’uomo che era!

Una di quelle notti terribili a cui s’è fatto cenno, ma senza descriverle oltre, il religioso ebbe un sussulto sulla sedia. Lo pervase un pensiero nuovo. Poteva concedersi un momento di pace. Vestendosi con tanta cura quanta sarebbe stata necessaria a un pubblico ufficio, ed esattamente a quel modo, scese di soppiatto le scale, aprì la porta, ed uscì.





5


La veglia del religioso


Camminando nell’ombra di un sogno, per così dire, e forse proprio sotto l’influenza di una sorta di sonnambulismo, Mr Dimmesdale raggiunse il punto in cui, oramai tanto tempo prima, Hester Prynne aveva vissuto la sua prima ora di pubblica ignominia. Lo stesso palco o patibolo, scurito e segnato dal tempo per otto lunghi anni tra le intemperie e il sole, e liso dal passaggio dei tanti colpevoli che da allora vi erano saliti, era ancora là, sotto la balconata del luogo di culto. Il religioso ne salì gli scalini.

Era una notte scura dei primi di maggio. Un manto uniforme di nubi avvolgeva l’intero arco del cielo, dallo zenit all’orizzonte. Se la stessa folla che aveva assistito alla punizione di Hester Prynne fosse ora stata chiamata ad adunarsi, non avrebbe scorto sul palco volto alcuno, né forse il profilo di una figura umana, nella grigia oscurità della mezzanotte. Ma la città dormiva. Non v’era pericolo d’essere scoperti. Il religioso avrebbe potuto, volendo, restarsene lì fino a quando il mattino non si fosse colorato di rosso ad oriente senza altro rischio se non quello dell’insinuarsi dell’umidità e del freddo notturno nelle ossa, a farlo irrigidire per via dei reumatismi, e riempirgli la gola di catarro e tosse; col risultato di deludere i fedeli in attesa delle preghiere e del sermone del giorno dopo. Nessun occhio poteva osservarlo, tranne quello insonne che l’aveva visto nello stanzino brandire il flagello insanguinato. Ma perché, allora, era venuto sin qui? Era soltanto la farsa di un pentimento? Una farsa, sì, in cui la propria anima si prendeva gioco di se stessa! Una farsa in cui gli angeli arrossivano piangendo, e i demoni si rallegravano ridendo di scherno! Ce l’aveva portato quell’impulso del rimorso che aveva sempre alle costole, e la cui sorella e compagna intima era una codardia che, con la sua tremula presa, lo spingeva continuamente a ritrarsi proprio quando l’altro lo portava sull’orlo della confessione. Povero infelice! Che diritto aveva il suo essere irresoluto di caricarsi del fardello del crimine? Il crimine è fatto per chi abbia i nervi tanto saldi da saperlo gestire o da utilizzare, sotto un’irresistibile pressione, la propria forza intensa e devastante a scopi onesti, col gesto di rinunciarvi all’impronta! Questo spirito così debole e sensibile non sapeva fare nessuna delle due cose, eppure compiva continuamente entrambe le azioni, intessendo così nello stesso nodo inestricabile l’agonia di una colpa che sfida il Cielo, e il vano pentimento.

Dunque, in piedi sul patibolo nell’inutile messa in scena dell’espiazione, Mr Dimmesdale veniva sopraffatto dal grande orrore della mente, quasi l’universo stesse rimirando l’emblema scarlatto sul suo petto nudo, lì proprio all’altezza del cuore. Su quel punto, in verità, da lungo tempo rodeva il dente avvelenato della sofferenza corporea. Senza alcuno sforzo di volontà o tentativo di trattenersi, gridò forte: fu un urlo che acuto penetrò la notte, rimbalzando di casa in casa e riverberando nelle colline in lontananza, quasi una combriccola di diavoli, comprendendone il terrore e lo strazio, si stesse prendendo gioco di quel suono per farlo rimbalzare avanti e indietro.

“Ecco fatto!” mormorò il pastore, coprendosi il volto con le mani. “La città intera si sveglierà, e precipitandosi mi troverà qui!”

Ma non fu così. L’urlo era forse sembrato più forte alle sue orecchie di quanto non fosse in realtà. La città non si svegliò o, se lo fece, quei dormienti assonnati lo presero per un brutto sogno o per il rumore delle streghe le cui voci in quel periodo venivano spesso avvertite librarsi in compagnia di Satana, sopra le colonie o i cottage solitari. Il religioso, quindi, non sentendo alcun rumore, si scoprì gli occhi per guardarsi attorno. A una finestra della dimora del governatore Bellingham, distante sul ciglio di un’altra strada, notò la comparsa di quel vecchio magistrato con un lume in mano, il cappuccio in testa, e la lunga vestaglia bianca in cui era avviluppato. Sembrava un fantasma rievocato inopportunamente dalla tomba. L’urlo l’aveva chiaramente fatto sussultare. A un’altra finestra della stessa casa comparve poi la vecchia madama Hibbins, sorella del governatore, anche lei con un lume che, anche se da lontano, rivelava l’espressione del suo volto amareggiato e infelice. Sporse la testa fuori dalla vetrata, e guardò speranzosa verso l’alto. Senz’ombra di dubbio, questa veneranda strega aveva sì udito il grido di Mr Dimmesdale, ma per via dei tanti echi riverberanti l’aveva interpretato come il clamore dei demoni e delle megere notturne con cui era nota accompagnarsi in escursioni nella foresta.

Accorgendosi del bagliore del lume del governatore Bellingham, l’anziana signora si apprestò ad estinguere il suo, e scomparve. Con tutta probabilità si è persa tra le nubi nel cielo. Il religioso non si accorse di altri suoi movimenti. Il magistrato, dopo aver gettato un cauto sguardo nell’oscurità, nella quale in ogni modo non riuscì a veder nulla oltre il proprio naso, si ritrasse dalla finestra.

Il pastore si fece relativamente calmo. Gli occhi, però, incrociarono subito un fievole lucore che, dapprima molto distante, stava risalendo la strada. Gettava qua e là barlumi che permettevano di riconoscere ora un palo, ora una siepe da giardino, poi una vetrata a losanghe, e ancora una fontana col suo abbeveratoio pieno d’acqua, un portone arcuato in quercia con batocchio di ferro, e all’uscio un rozzo ceppo come gradino d’entrata. Il reverendo Dimmesdale notò tutti quei minimi particolari, ed era fermamente convinto che il destino della propria esistenza stesse procedendo furtivo accanto ai passi che oramai s’udivano; e sapeva che il brillare di quella lanterna si sarebbe fermato su di lui tra qualche momento, per rivelare un segreto mantenuto così a lungo. Con l’avvicinarsi della luce riconobbe, in quel cerchio illuminato, un religioso suo confratello, o per esser più precisi, un suo padre, dal punto di vista della professione, ma anche un carissimo amico: il reverendo Mr Wilson; costui, ipotizzò Mr Dimmesdale, doveva esser stato a pregare al capezzale di un moribondo. Era proprio così. Il buon vecchio pastore veniva dritto dritto dalla camera ardente del governatore Winthrop,31 trapassato in quella stessa ora. E adesso, circondato come i santi d’un tempo da un’aureola radiosa che lo glorificava in quella tetra notte di peccato, quasi il defunto governatore gli avesse lasciato in eredità la propria gloria, o come se avesse attratto su di sé il remoto brillare della città celeste nel guardare in quella direzione per osservare il pellegrino in giubilo valicarne le porte; in breve, insomma, il buon padre Wilson nel tornare a casa stava accompagnando i propri passi con quella lanterna accesa! Il barlume di questa luminaria suggeriva a Mr Dimmesdale pensieri del genere; e lo fecero sorridere, o meglio, quasi ne rise, e poi si domandò se non stesse impazzendo.

Quando il reverendo Wilson passò accanto al patibolo stringendo con un braccio la tonaca nera in cui era avviluppato, e con l’altro la lanterna al petto, il pastore quasi non poté trattenersi dal dire:

“Buona notte, venerabile padre Wilson! Venite su, ve ne prego, e state un’ora con me in buona compagnia”.

Santo cielo! Aveva davvero parlato, Mr Dimmesdale? Per un istante credette che quelle parole fossero uscite dalle sue labbra. Ma a pronunciarle era stata soltanto l’immaginazione. Il venerabile padre Wilson procedette lentamente, facendo attenzione al selciato infangato, e non si voltò neanche una volta verso il palco della vergogna. Quando la luce della propria lanterna si affievolì in lontananza, il pastore scoprì, in virtù di quella spossatezza che s’era appropriata di lui, d’aver appena vissuto attimi di terribile ansietà, per quanto la mente avesse cercato involontariamente un qualche sollievo in quel sinistro scherzare.

Qualche tempo dopo, lo stesso senso d’umorismo macabro si insinuò tra i fantasmi solenni del suo meditare. Sentì le membra indurirsi per il freddo notturno a cui non era abituato, e dubitò se avesse la capacità di discendere i gradini del patibolo. Sarebbe giunto il mattino e l’avrebbe trovato lì. Il vicinato si sarebbe destato. Il primo a svegliarsi, emergendo dalle fievoli luci dell’alba, avrebbe vagamente intravisto, sul luogo della vergogna, una figura sfumata; e a metà tra l’allarmato e il curioso sarebbe andato a bussare di porta in porta richiamando all’attenzione la gente, perché venissero a vedere il fantasma – così gli sarebbe sembrato – di un qualche criminale defunto. Un tetro scompiglio sarebbe passato di casa in casa come un batter d’ali. E poi, con la luce del mattino che si faceva coraggio, i vecchi patriarchi, tutti in vestaglia di flanella, insieme alle matrone si sarebbero alzati in fretta e furia senza aver avuto il tempo di togliersi le vesti da notte. L’intera tribù di tali rispettabili personaggi, mai visti prima d’allora con un singolo capello fuori posto, avrebbe fatto la sua comparsa pubblica tanto in disordine e come in preda agli incubi. Il vecchio governatore Bellingham si sarebbe fatto strada con sguardo arcigno, e con la gorgiera dei tempi di re Giacomo di traverso; e assieme a lui madama Hibbins, con qualche ramoscello del bosco ancora attaccato alla gonna, più bisbetica del solito per non aver dormito affatto dopo una notte di scorribande; ma anche il buon padre Wilson, reduce da una mezza nottata al capezzale di un moribondo, non felice d’esser destato così presto da quei sogni che avevano santi gloriosi come protagonisti. Ed ecco anche gli anziani e i diaconi della chiesa di Mr Dimmesdale, e le giovani vergini che tanto lo idolatravano e avevano per lui ricavato un altare in quel petto candido che ora, per la fretta e la confusione, non erano riuscite neanche a coprire con un fazzoletto. Tutti, insomma, si sarebbero precipitati dai loro usci per volgere lo sguardo stupito e terrorizzato verso il patibolo. Chi vi avrebbero scorto, con il rosso bagliore che giungeva da levante a illuminargli la fronte? Chi se non il reverendo Arthur Dimmesdale, mezzo morto, semicongelato, e sopraffatto dalla vergogna, proprio lì dov’era stata Hester Prynne!

In preda all’orrore grottesco della visione, all’improvviso e con suo immenso allarme, il pastore scoppiò in una risata fragorosa. All’istante giunse in risposta una vivace risatina infantile nella quale, con sussulto del cuore, chissà se per un delicato dolore o per un acuto piacere, riconobbe l’accento della piccola Pearl.

“Pearl, piccola Pearl!” gridò, dopo un attimo di pausa; poi, più piano, disse: “Hester! Hester Prynne! Siete voi?”. “Sì, sono Hester Prynne!” replicò con tono di sorpresa; e il pastore sentì i suoi passi avvicinarsi dal ciglio della strada su cui la donna stava camminando. “Sono io, e con me c’è la mia piccola Pearl”.

“Da dove venite, Hester?” domandò il religioso. “Cosa vi porta qui?”

“Sono stata al capezzale di un moribondo,” rispose Hester Prynne, “il governatore Winthrop; ho preso le misure per la sua veste, e ora mi dirigo verso casa.”

“Venite su, Hester, voi e la piccola Pearl,” disse il reverendo Dimmesdale. “Siete state qui entrambe, ma io non ero con voi. Venite su ancora una volta, e staremo tutti e tre insieme.”

Lei ascese i gradini in silenzio e restò in piedi sul palco, tenendo per mano la piccola Pearl. Il pastore cercò l’altra mano della bimba e la strinse. In quello stesso istante gli invase il cuore un violento impeto di rinnovata vitalità, non sua, che si riversò come un torrente nel cuore, quasi madre e figlia stessero comunicando il loro calore vitale al suo scheletro semintorpidito. I tre formavano una catena di energia.

“Pastore!” sussurrò Pearl. “Cosa vuoi dirmi, piccola?”

“Salirete di nuovo qui con me e la mamma domani a mezzogiorno?” domandò Pearl.

“No, non lo farò, mia piccola Pearl!” rispose il pastore; infatti, nonostante l’energia rinnovata del momento, tornò ad assalirlo tutto il terrore della pubblica esposizione che era da tempo l’angoscia della sua vita; e già tremava per la circostanza in cui si era venuto a trovare; ma non senza percepire una strana gioia. “Non lo farò, piccola mia. Tornerò qui con te e tua madre un altro giorno, ma non domani!”

Pearl rise e tentò di liberarsi dalla stretta. Ma il pastore la teneva per mano.

“Un attimo ancora, piccola mia,” disse.

“Mi promettete,” chiese Pearl, “di prendere la mia mano e quella della mamma domani a mezzogiorno?”

“Non domani, Pearl,” disse il ministro, “ma in un altro momento.”

“E in quale altro momento?” insisté la piccola.

“Nel giorno del Giudizio!” sussurrò il pastore; e stranamente, per così dire, fu proprio la consapevolezza d’insegnare per professione il vero a obbligarlo a rispondere alla bambina in quel modo. “Solo allora, e lì davanti al banco del giudice, tu, tua madre ed io dovremo presentarci insieme! Ma la luce di questa terra non vedrà il nostro incontro!”

Pearl rise di nuovo.

Ma prima che Mr Dimmesdale avesse finito di parlare, brillò una luce in lontananza lungo tutto l’arco del cielo. A causarla fu senza dubbio una di quelle meteore che chiunque osservi il cielo di notte vede spesso bruciare fino ad estinguersi, nelle regioni remote dell’atmosfera. Fu tanto potente il suo bagliore da illuminare interamente il denso velo di nubi tra la terra e il cielo. L’intera volta celeste brillava come il cerchio di luce d’una lampada immensa. Mostrò l’immagine familiare della strada con la nitidezza che si ha a mezzogiorno, ma quella luce inusitata contornava oggetti noti di un senso di terrore. Le case in legno, con i piani aggettanti e gli strambi abbaini a punta, gli usci e gli scalini delle porte, con l’erba fresca che appena vi spuntava attorno; gli orticelli neri per la terra smossa da poco; la carreggiata non troppo battuta, e persino nella piazza del mercato, delimitata per entrambi i lati dal verde: tutto ciò era visibile, ma con una tale stranezza all’aspetto da suggerire all’apparenza un’interpretazione morale da attaccare alle cose di questo mondo che mai avevano sopportato prima. E qui stavano il pastore, con la mano sul cuore, Hester Prynne, con la lettera ricamata scintillante sul petto, e la piccola Pearl, lei stessa un simbolo, e anello di congiunzione tra i due. Se ne stavano all’acme di quello strano e solenne splendore, quasi una luce capace di rivelare ogni segreto con l’irrompere del mattino, per unire tutte le persone legate da un vincolo di appartenenza.

V’era malia negli occhi della piccola Pearl, e il suo volto, mentre guardava in su verso il pastore, mostrava quel sorriso birichino che tanto spesso le dava il suo aspetto da folletto. Ritirò la mano dalla stretta di Mr Dimmesdale, e indicò la strada. Ma il reverendo portò entrambe le sue al cuore, e volse gli occhi verso lo zenit.

Non v’era attività più comune in quei giorni che interpretare ogni apparizione di meteore, e altri fenomeni naturali meno regolari del sorgere del sole o della luna, come tante rivelazioni scaturite da una sorgente soprannaturale. E così, una lancia di fiamme o una spada di fuoco, un arco o un fascio di frecce, se visti nel cielo a mezzanotte prefiguravano una guerra con gli indiani. Si diceva che una pioggia di luce cremisi avesse indicato pestilenze. C’è ragione per noi di dubitare che non esista neanche un solo evento significativo, nel bene o nel male, nella storia del New England, da quando fu fondata fino ai tempi della rivoluzione, di cui gli abitanti non fossero stati precedentemente avvertiti da un qualche spettacolo del genere. Raramente questi venivano osservati dalle folle. Più spesso, però, la credibilità poggiava sulla buona fede di qualche solitario testimone che aveva assistito al miracolo attraverso la lente d’ingrandimento colorata e fuorviante della propria immaginazione, per poi darvi una forma più nitida solo a posteriori. Era invero un’idea fantastica quella che il destino delle nazioni potesse esser rivelato da tali maestosi geroglifici disegnati sul manto del cielo. Una pergamena tanto ampia non era comunque grande abbastanza affinché la Provvidenza vi scrivesse sopra il destino di un popolo. Amavano crederci i nostri antenati, giudicandolo il segno che lo stato appena nato fosse in intimità con il proprio Guardiano Celeste. Ma che dire di un individuo esposto a una rivelazione destinata a lui solo, e riprodotta sul foglio di quel medesimo immenso registro! In questi casi, poteva soltanto essere il sintomo di uno stato mentale disturbato, se qualcuno, intento a contemplare morbosamente se stesso da un’angoscia lunga, intensa e segreta, abbia accresciuto il proprio egocentrismo fino ad includere l’intero arco naturale, a tal punto da rendere il firmamento null’altro se non una pagina adatta a registrare la storia e il destino della propria vita.

Imputiamo, dunque, soltanto alla malattia che coglie i suoi occhi e il cuore il fatto che il pastore, nel guardare verso lo zenit, vi abbia scorto un’immensa lettera, la lettera A, tracciata in linee d’un rosso spento. Non che la meteora non potesse essersi mostrata proprio in quel punto, fino a bruciare cupamente dietro il velo delle nubi; ma una tale foggia le fu conferita dalla sua immaginazione, o perlomeno, era così poco definita che un altro vi avrebbe visto un qualche simbolo diverso.

Vi fu una circostanza singolare a plasmare lo stato psicologico di Mr Dimmesdale in quel momento. Per tutto il tempo in cui fu intento a fissare lo zenit, era infatti perfettamente consapevole che la piccola Pearl stesse indicando con il dito il vecchio Roger Chillingworth, fermo a poca distanza dal patibolo. Il pastore evidentemente lo fissava con lo stesso sguardo con cui aveva contemplato la lettera miracolosa. Alle sue fattezze, e a ogni altro oggetto, la luce della meteora donò un’espressione nuova; e forse il medico non si stava sforzando, come faceva sempre, di nascondere la malignità con cui rimirava la sua vittima. Di certo, se la meteora accese il cielo rivelando la terra con una maestosità che ricordò a Hester Prynne e al religioso il giorno del Giudizio, allora forse Roger Chillingworth poteva passare per l’arcidiavolo, lì fermo a sorrider corrucciato. Tanto vivida era la sua espressione, o così intensa la percezione che ne ebbe il pastore, da sembrare che rimanesse dipinta nell’oscurità dopo la scomparsa della meteora, lasciando un effetto per cui la strada e ogni altra cosa ne risultò improvvisamente annichilita.

“Chi è quell’uomo, Hester?” ansimò Mr Dimmesdale, sopraffatto dal terrore. “Mi fa tremare! Lo conoscete? Io lo odio.”

Lei si ricordò del giuramento, e tacque.

“Ve lo giuro, mi fa tremare nel profondo del cuore!” sussurrò di nuovo il pastore. “Chi è? Chi è? Non potete fare nulla per me? Mi rende prigioniero di un indicibile terrore.”

“Pastore,” disse la piccola Pearl, “ve lo dico io chi è!”

“Presto, allora, piccola!” fece il pastore, porgendo orecchio alle sue labbra. “Presto! Dimmelo il più piano possibile.”

Pearl biascicò qualcosa che suonava al suo orecchio molto simile al linguaggio umano, ma era solo quel ciangottare tipico dei bambini con cui si divertono per ore ed ore. In ogni modo, se riguardava una qualche informazione segreta circa il vecchio Roger Chillingworth, questa era espressa in una lingua sconosciuta al dotto religioso, e non fece che confondergli la mente ancor di più. La bambina folletto, allora, si mise a ridere forte.

“E adesso mi prendi in giro?” disse il pastore.

“Non siete stato coraggioso! Non siete stato sincero!” rispose la piccola. “Non volete promettere di prendere me e mia madre per mano domani a mezzogiorno!”

“Nobile signore,” disse il medico, che nel frattempo aveva raggiunto il palco. “Pio mastro Dimmesdale! Siete per caso voi? Certo, certo, senza dubbio! Noi uomini di sapere, le cui menti sono immerse nei libri, dobbiamo essere controllati da vicino! Sogniamo quando siamo svegli, e camminiamo nel sonno. Venite, buon signore e mio caro amico, ve ne prego, lasciate che vi conduca a casa!”

“Come sapevate che ero qui?” domandò il pastore, spaurito.

“In verità, in coscienza,” rispose Roger Chillingworth, “non ne sapevo nulla. Sono stato per gran parte della notte ad assistere il venerando governatore Winthrop, facendo di tutto per arrecargli qualche sollievo. E mentre lui se ne andava in un mondo migliore, e io mi dirigevo verso casa, ecco che compare brillando questa strana luce. Venite con me, ve ne imploro, reverendo; altrimenti domani, giorno di festa, non sarete in grado di officiare il rito del Sabbath. Insomma! Vedete, ora, come vi offuscano il cervello quei libri! Quei libri! Dovreste studiare meno, buon signore, e prendervi degli svaghi; altrimenti questi capricci notturni diverranno la regola!”

“Verrò a casa con voi,” disse Mr Dimmesdale.

Con freddo sconforto, come di chi si svegli snervato da un brutto sogno, si consegnò al medico che lo portò via.

Il giorno dopo, tuttavia, era Sabbath, e tenne un discorso che fu ritenuto il più intenso, incisivo, e carico di influenze celesti mai uscito dalle sue labbra. Si dice che molte anime furono condotte sulla via del vero dall’efficacia di quel sermone, per votarsi con tutte se stesse a serbare santa gratitudine nei confronti di Mr Dimmesdale per gli anni a venire. Ma nello scendere i gradini del pulpito, il sagrestano dalla barba bianca gli venne incontro con in mano un guanto nero che il pastore riconobbe come suo.

“È stato trovato,” disse il sagrestano, “stamane sul patibolo dove i colpevoli vengono esposti al pubblico ludibrio. Ce l’ha lasciato Satana, ne sono certo, con l’intenzione, reverendo, di farvi uno scherzo volgare. Ma non è che uno sciocco con la vista corta; lo è sempre stato e sempre lo sarà. Una mano pura non ha bisogno di lasciarsi coprire da un guanto!”

“Vi ringrazio, mio caro amico,” disse il pastore con gravità, ma con il cuore in tumulto; infatti, il suo ricordo era così confuso da averlo portato a guardare agli eventi della notte passata quasi fossero una mera visione. “Sì, sembra proprio il mio guanto!”

“E dal momento che Satana ha trovato appropriato rubarvelo, reverendo, d’ora in poi dovrete trattarlo senza guanti,” dichiarò il vecchio sagrestano, con sorriso arcigno. “Ma avete sentito, reverendo, del portento osservato la notte scorsa? Una grande lettera in cielo, la lettera A: noi crediamo stia per Angelo. Infatti, poiché il nostro buon governatore Winthrop è divenuto un angelo la notte scorsa, senza dubbio era necessario che l’evento venisse in qualche modo annunciato!”

“No,” disse il ministro, “non ne ho saputo nulla.”





5


Hester sotto un’altra luce


In quell’ultimo strano colloquio con Mr Dimmesdale, Hester Prynne rimase colpita dalle condizioni in cui aveva trovato il religioso. Niente più nervi saldi. La forza morale ridotta a qualcosa di simile a una debolezza infantile, strisciante per terra senza speranza, nonostante le facoltà intellettuali mantenessero un po’ della loro forza originaria, o avessero magari acquisito un certo potere malsano che soltanto la malattia poteva conferire. Essendo al corrente di una serie di circostanze nascoste a tutti gli altri, capì immediatamente che oltre all’operato legittimo della sua coscienza, era al lavoro una terribile macchina che ancora influiva sul benessere e la calma di Mr Dimmesdale. Avendo conosciuto, tempo addietro, questo pover’uomo oramai in declino, le stringeva il cuore il tremendo terrore con cui l’aveva supplicata, lei una donna rinnegata, affinché gli desse man forte contro questo nemico di cui per istinto sentiva la presenza. Decise inoltre che meritava ogni suo aiuto. Poco abituata, vista la lunga emarginazione dal consesso sociale, a misurare le proprie idee su cos’è giusto e cos’è sbagliato ricorrendo a standard esterni, Hester comprese, o credette di comprendere, che aveva una responsabilità nei confronti del religioso, responsabilità che non la legava invece a nessun altro, nemmeno al mondo intero. I legami che la univano al resto dell’umanità, floreali, di seta, dorati, o d’altro materiale, erano stati tutti recisi. Qui, invece, a unire c’era la catena di un crimine comune, una catena che nessuno dei due poteva spezzare. Come ogni altro vincolo, portava con sé degli obblighi. Hester Prynne non godeva più di quella stessa posizione sociale in cui l’abbiamo osservata nei giorni andati dello scandalo. Gli anni vanno e vengono. Pearl adesso ne aveva sette. La madre, sfoggiando sul petto la lettera scarlatta, scintillante con quei suoi fantasiosi ricami, era da tempo divenuta una figura familiare agli occhi della cittadinanza. Com’è normale che sia quando una persona si trovi in un posto di rilievo di fronte alla comunità, e al contempo non interferisca né con gli interessi né con la convenienza, in pubblico o in privato, per Hester Prynne era sbocciata una sorta di generale considerazione. Uno dei meriti della natura umana è il fatto d’esser predisposta più all’amore che all’odio, sempre che l’egoismo non tenga banco. Piano piano e senza clamori, l’odio si trasforma persino in amore, a meno che a impedire il cambiamento non vi sia un risorgere continuo di quel sentimento originario di ostilità. Riguardo a Hester Prynne, tale ostilità non c’era, e la donna non dava fastidio alcuno. Non era mai venuta ai ferri corti con la gente, accettando sempre, e senza lamentarsi, persino i peggiori trattamenti; per questo, per la sofferenza da lei patita, non chiedeva nulla: non gravava sulla loro compassione. E poi, la purezza senza macchia del suo vivere durante tutti gli anni in cui era stata relegata all’infamia giocava largamente a suo favore. Con nulla di più da perdere, adesso, al cospetto dell’umanità, e senza speranze o apparentemente desiderio di guadagnarsi alcunché, l’unica cosa che poteva aver riportato la pecorella smarrita sul suo sentiero era un’alta considerazione della virtù.

Fu persino notato come Hester non avanzasse neanche il più umile titolo a partecipare dei privilegi del mondo, tranne respirare l’aria comune e guadagnarsi il pane quotidiano, per la piccola Pearl e per se stessa, con l’immancabile lavoro delle mani; era pronta a riconoscere la fratellanza con la razza umana, se c’era da fare del bene. Nessuno sapeva condividere meglio di lei quel poco che aveva con i poveri, qualunque fosse la loro richiesta, anche quando quei miseri dal cuore amareggiato ricompensavano con un insulto il cibo recato regolarmente alle loro porte, o le vesti cucite per loro da dita che avrebbero potuto ricamare gli abiti di un monarca. Nessuno si mostrava più devoto di Hester se la pestilenza colpiva la città. In ogni tipo di calamità, generale o individuale che fosse, quest’emarginata della società capiva immediatamente qual era il suo ruolo. Giungeva non come ospite, ma come legittima abitante in una casa sprofondata nell’abisso del buio, quasi il tetro crepuscolo fosse l’ambiente in cui le era dato intrattenere relazioni con i propri simili. Era lì che brillava la lettera ricamata, recando il conforto dei propri raggi celesti. Ovunque considerato l’emblema del peccato, era il lume del sollievo nella camera d’un malato. Aveva persino emanato il suo fulgore oltre la soglia del tempo, nell’ora della dipartita d’un sofferente. Gli aveva mostrato la strada quando la luce terrestre s’era fatta presto fosca, e prima che giungesse il lucore del futuro. In tali situazioni d’emergenza, la natura di Hester si rivelava calorosa e magnanima; una fonte di tenerezza umana che mai si negava ad ogni reale bisogno, ed era assolutamente inesauribile. Il suo seno, con il simbolo della vergogna, era sempre il cuscino più soffice per un capo che ne avesse bisogno. Si era autordinata Sorella della Carità; o, potremmo dire, era stata la mano grave del mondo a ordinarla tale, quando né l’umanità né lei stessa potevano attendersi un tale scenario. La lettera era il simbolo della sua missione. Si percepiva nella donna una tale disponibilità, una tale capacità di agire e provare compassione, che molte persone si rifiutavano di dare a quella A scarlatta il suo significato originale. Per loro significava Abile,32 tanta era la capacità di Hester Prynne paragonata alla forza di una donna.

Soltanto una casa sprofondata nell’abisso del buio poteva ospitarla. Quando riaffiorava alla luce, lei non c’era più. La sua ombra svaniva attraverso l’uscio. Il vicino cortese era partito senza voltarsi per raccogliere l’obolo della gratitudine, se mai ve ne fosse stato alcuno, nei cuori di quanti aveva servito con tanto zelo. Se li incontrava per strada, non alzava mai gli occhi da terra per ricambiare il saluto. Se erano tanto arditi da avvicinarla, poneva il dito sulla lettera scarlatta e passava oltre. Potrebbe sembrare orgoglio, ma il suo comportamento era così affine all’umiltà da avere tutto il potere di quest’ultima sulla pubblica opinione. Le persone sono per temperamento dispotiche, capaci di negare la semplice giustizia quando venga richiesta con troppa tenacia, quasi fosse un diritto; tuttavia, abbastanza di frequente accordano qualcosa di più della giustizia se, come amano fare i despoti, ci si appella interamente alla loro generosità. Interpretando i modi di Hester Prynne come una richiesta indirizzata a quel tipo di indole, la società era incline ad accordare a lei, in passato una vittima, un trattamento più benevolo di quanto non intendesse ottenere, o forse meritasse.

I governatori, i saggi e dotti della comunità ci misero di più a riconoscere l’influenza delle buone qualità di Hester rispetto alla gente. I pregiudizi che condividevano con il popolo erano fortificati dalla fibra ferrea del loro intelletto, il che rendeva assai più difficile dissiparli. Giorno dopo giorno, nondimeno, quel rigido e acido cipiglio si rilassava, per poi lasciare il campo, negli anni, a un’espressione di quasi benevolenza. Ciò avvenne con uomini di rango, su cui gravava, per la loro posizione di rilievo, l’onere di controllare la morale pubblica. Le persone, nella loro vita privata, avevano già perdonato Hester Prynne per la sua fragilità, e non guardavano più alla lettera scarlatta come al simbolo del peccato d’un tempo, il peso della cui penitenza aveva ella a lungo espiato, ma come a un segno delle sue buone azioni. “Vedete quella donna con l’emblema ricamato?” dicevano agli stranieri. “È la nostra Hester; nostra, di questo villaggio, così buona con i poveri, affabile con gli ammalati, e reca tanto conforto agli afflitti!” Poi, però, la natura umana, propensa a dare sempre il peggio di sé quando si tratta degli altri, li spingeva a raccontare le ombre d’uno scandalo di anni andati. Era comunque un fatto: agli occhi degli stessi che così parlavano, la lettera scarlatta faceva lo stesso effetto della croce sul petto di una suora. Impartiva a chi la portasse una sorta di sacralità che le permetteva di camminare con sicurezza in mezzo a qualunque pericolo. Se si fosse ritrovata tra i ladri, quell’emblema l’avrebbe preservata. Si racconta, e molti vi credono, che un indiano vi avesse scagliato contro una freccia, e l’avesse colpita; ma poi la freccia era caduta senza neanche scalfirla.

L’effetto del simbolo – o piuttosto del ruolo che indicava al cospetto della società – nella mente della stessa Hester Prynne, era poderoso e strano. Tutta la luminosità e il rigoglioso fogliame del suo carattere avevano finito per avvizzire di fronte a questo rosso marchio di fuoco, perdendosi molto tempo addietro per lasciare un profilo spoglio e rigido, profilo che poteva risultare ributtante, se solo la donna avesse avuto amici e compagni a cui fare un tale effetto. Persino la bellezza della sua persona aveva subito un simile mutamento. In parte poteva esser dovuto alla studiata austerità del suo vestire, e in parte alla mancanza di affettazione nelle maniere. Ma era triste la trasformazione delle sue chiome ampie e spumeggianti, oramai tagliate o nascoste per intero da un berretto, tanto da non farne uscire, luccicando al sole, neanche un ricciolo. In parte era dovuto a tutte queste cause, ma v’era soprattutto altro: non sembrava esserci più nulla nel volto di Hester su cui potesse posarsi Amore, né alcunché nel suo fisico, per quanto maestoso e statuario, di cui Passione avrebbe mai sognato l’abbraccio; nulla nel petto di Hester che lo rendesse ancora un cuscino per Affetto. Alcuni tratti, la permanenza dei quali è essenziale alla femminilità, l’avevano abbandonata. Tale è il destino, di frequente, e tali gli austeri sviluppi del carattere e della persona femminile, quando una donna abbia incontrato e vissuto un’esperienza di simile durezza. Se è tenera in tutto e per tutto, perirà. Se sopravvive, la tenerezza verrà annichilita; oppure, e lo stesso vale per il suo aspetto esteriore, annichilita a tal punto da andarsi a ricacciare nel profondo del cuore per poi non mostrarsi più. È quest’ultima forse la versione più plausibile. Un tempo era stata donna, e ora non lo era più; ma poteva ancora tornare ad esserlo in qualunque momento, se solo un tocco magico avesse potuto operare una simile trasfigurazione. Vedremo in seguito se verrà sfiorata, Hester Prynne, da un tale tocco, al fine di venirne così trasfigurata.

Molta della freddezza marmorea nel comportamento di Hester andava attribuita alle circostanze in cui s’era ritrovata la sua esistenza, e in gran parte era dovuta al fatto d’esser passata dalla passione e dal sentimento al pensiero. Sola al mondo, sola per quanto riguardava il dover dipendere dalla società, e con la piccola Pearl da guidare e proteggere, sola e senza la speranza di riguadagnare il suo ruolo di prima, anche qualora non avesse sdegnato di considerarlo desiderabile, aveva gettato via gli anelli di una catena spezzata. La legge del mondo non si applicava alla sua mente. Era quello un periodo in cui l’intelletto umano, da poco emancipatosi, aveva raggiunto sfere più ampie e dinamiche rispetto ai tanti secoli lasciati alle spalle. Uomini d’arme avevano rovesciato nobili e reali. Uomini più coraggiosi di loro avevano rovesciato e ristrutturato, non materialmente, ma nella dimensione teorica in cui dimoravano, l’intero sistema degli antichi pregiudizi con cui andavano a braccetto tanti antichi princìpi. Hester Prynne era imbevuta di un tale spirito. La caratterizzava una libertà di speculazione allora abbastanza comune sull’altra sponda dell’Atlantico, ma che i nostri antenati, se l’avessero conosciuta, l’avrebbero considerata un crimine più grave di quello stigmatizzato dalla lettera scarlatta. Nel suo cottage solitario in riva al mare, la visitavano pensieri che non osavano entrare in nessun’altra dimora del New England; ospiti umbratili, che sarebbero stati pericolosi come demoni per chi li avesse intrattenuti, se solo li avessero sentiti bussare alla porta.

È da notare come quanti siano in grado di elucubrare con più audacia, si conformino poi con la calma più perfetta alle regole esteriori della società. Il pensiero gli basta, senza doversi mischiare alla carne e al sangue dell’azione. Questo sembrava il caso di Hester. Eppure, se la piccola Pearl non le fosse stata donata direttamente dal mondo spirituale, non sarebbe stato affatto così. Allora magari sarebbe passata alla storia a braccetto di Ann Hutchinson come fondatrice di una nuova setta religiosa. Forse in una delle sue fasi sarebbe divenuta una profetessa. Chissà, con tutta probabilità sarebbe andata incontro alla morte per mano dei severi tribunali del tempo, per aver tentato di minare le fondamenta dello stato puritano. Ma nell’educare la piccola, l’entusiasmo intellettuale della madre trovò qualcosa con cui allenarsi. La Provvidenza, nella persona della bambina, aveva affidato alle cure di Hester il germe e il fiore della femminilità, da nutrire e far germogliare tra un mare di ostacoli. Tutto era contro di lei. Il mondo le era ostile. La stessa natura della bimba possedeva un non so che di sbagliato, ad indicare senza sosta il fatto d’esser nata al di fuori delle convenzioni, dal ribollire della passione sfrenata della madre; il che spesso costringeva Hester a domandarsi, con cuore amareggiato, se fosse un bene o un male per la povera piccola creatura esser venuta al mondo.

Chiaramente, lo stesso tetro dilemma le veniva in mente con riferimento all’intera specie femminile. Valeva la pena accettare d’esistere, anche per le più felici tra di loro? Per quel che riguardava l’esistenza individuale di ognuna, da tempo aveva concluso di no, e la sentenza era definitiva. Una tendenza all’elucubrare, per quanto possa mantenere calma una donna, la rende anche triste. Vi scorgerà, può darsi, il compito vano che l’aspetta. Come primo passo va disgregato tutto il sistema sociale, per poi ricostruirlo nuovamente. In seguito, la natura stessa del sesso opposto o le sue vecchie abitudini ereditarie, divenute un surrogato della natura, vanno modificate nella loro essenza, prima che a una donna possa venir consentito di assumere quel che passa per un ruolo buono e giusto. Infine, dopo aver ovviato ad ogni altra difficoltà, la donna non può avvantaggiarsi di queste riforme preliminari finché non abbia subito un cambiamento anche maggiore, in cui, forse, l’essenza eterea della sua vita più vera finirà per evaporare. Una donna non riesce mai a superare tali problemi col solo esercizio del pensiero. Non verranno risolti, o lo saranno solo a patto che il cuore abbia la meglio; nel qual caso svaniscono. Così Hester Prynne, il cui cuore aveva perso il suo sano ritmo naturale, vagava senza meta nel labirinto oscuro della mente, ora schivando un precipizio insormontabile, ora arretrando da un abisso profondo. Lo scenario che la circondava era selvaggio e spettrale, senza riposo in nessun dove. A volte un dubbio di terrore si insinuava in lei fino a possederne l’anima: non sarebbe stato meglio mandare Pearl in paradiso seduta stante, e recarsi anche lei in quella dimensione futura che la Giustizia eterna doveva predisporle?

La lettera scarlatta non aveva compiuto la sua missione. Ora, tuttavia, il colloquio col reverendo Dimmesdale nella notte della veglia le aveva dato un nuovo argomento di riflessione, e la poneva di fronte a un obiettivo il cui raggiungimento era all’apparenza degno di ogni sacrificio o sforzo. Aveva assistito all’intenso degrado in cui versava il pastore, o per esser più precisi, in cui aveva smesso di versare. Capiva bene come questi si trovasse sull’orlo della pazzia, se non aveva già oltrepassato un tale limite. Era impossibile dubitare che un veleno più letale gli fosse stato instillato dalla stessa mano da cui traeva sollievo, qualunque fosse la dolorosa efficacia di quel pungolo segreto del rimorso. Aveva avuto al suo fianco un nemico segreto sotto le sembianze d’un amico pronto ad aiutarlo, il quale aveva approfittato delle opportunità in tal modo offerte per manomettere le molle delicate della sua natura. Hester non poteva non chiedersi se non vi fosse stato in origine un difetto di verità, coraggio e lealtà da parte sua, nel permettere al pastore di venire scaraventato in una posizione che tanto male poteva far presagire, e nessun bene sperare. La sua unica giustificazione era di non esser stata in grado di rinvenire alcuna strategia per salvarlo da una più oscura rovina, che aveva sopraffatto anche lei, una volta accettato il piano di dissimulazione ordito da Roger Chillingworth. Presa da un tale impulso, aveva fatto la sua scelta e optato, come ora appariva chiaro, per la più sciagurata delle due alternative. Era determinata a farsi perdonare di quel suo errore, se ciò fosse stato ancora possibile. Rafforzata da anni di dure e solenni prove, non si sentiva più tanto inadeguata a trattare con Roger Chillingworth come lo era stata quella notte, umiliata dal peccato e resa quasi pazza dall’ignominia ancora fresca: la notte in cui avevano parlato nella cella della prigione. Ne aveva fatta di strada per ascendere ad una posizione più alta. Il vecchio, d’altro canto, s’era avvicinato al suo livello, o era persino sceso al di sotto, ed era stata la vendetta che l’aveva spinto ad abbassarsi a tanto. Infine, Hester Prynne risolse di incontrare quello che era stato suo marito, e fare quanto in suo potere per riscattare la vittima su cui questi tanto chiaramente affondava gli artigli. Non vi fu da attendere molto. Un pomeriggio, camminando con Pearl in un recesso remoto della penisola, vide il vecchio medico con un cestino al braccio e un bastone nell’altra mano. Camminava chino in cerca di quelle radici e quelle erbe con cui avrebbe preparato i suoi medicinali.





14


Hester e il medico


Hester disse alla piccola Pearl di andare vicino alla riva a giocare con le conchiglie e i grovigli di alghe, questo per permetterle di parlare un po’ con quel raccoglitore di erbe. E così la bimba si librò come un uccello, e mettendosi a piedi nudi iniziò a sgambettare sull’umido bagnasciuga. Si fermava all’improvviso qua e là per scrutare curiosa, come in uno specchio, in una pozzanghera formatasi per via della marea in ritirata. Qui Pearl poteva rimirare il proprio volto. Dalla pozzanghera la fissava, con riccioli scuri e brillanti attorno al volto, e uno sguardo che possedeva la malia di un elfo, l’immagine di una fanciullina, e Pearl, in mancanza di altri amichetti, la invitava a prenderle la mano per fare una corsa. La fanciullina immaginaria la chiamava a sua volta, come a dire: “Qui si sta meglio! Vieni tu nella pozzanghera!”. E Pearl, entrandovi fino a mezza gamba, si guardava i piedi sul fondo, mentre, ancor più dall’abisso, emergeva il luccichio di una sorta di sorriso frammentato, che galleggiava avanti e indietro nell’acqua agitata.

Nel frattempo la madre aveva avvicinato il medico. “Vorrei scambiare una parola con voi,” disse, “su qualcosa che ci riguarda abbastanza entrambi.”

“Aha! Madama Hester vuole scambiare due chiacchiere col vecchio Roger Chillingworth?” rispose lui, sollevandosi dalla posizione china. “Con tutto il cuore! Infatti, signora, sento da più pulpiti parlar bene di voi! Non più tardi di ieri sera un magistrato, uomo saggio e pio, discorreva della vostra condizione, madama Hester, e mi ha sussurrato che s’è parlato di voi al consiglio. S’è dibattuto se non sia il caso, per il bene della comunità, di farvi togliere la lettera scarlatta dal petto. Lo giuro sulla mia vita, Hester, ho pregato in tal senso l’onorevole magistrato!”

“Non sta al capriccio dei magistrati sbarazzarsi di questo simbolo,” replicò con calma Hester. “Se ne fossi degna, cadrebbe da sé, oppure si tramuterebbe in qualcosa d’altro con un significato diverso.”

“Va bene, allora, indossatelo, se vi aggrada,” replicò lui. “Una donna deve seguire la propria fantasia riguardo al modo più giusto di farsi bella. La lettera è finemente ricamata, e vi dona molto, lì sul petto!”

Per tutto il tempo Hester aveva fissato il vecchio; era turbata e sconvolta nel vedere quanto fosse radicalmente cambiato in questi ultimi sette anni. Non era soltanto invecchiato, sebbene fossero visibili i segni dell’età che avanzava: i suoi anni se li portava bene e pareva mantenere un infaticabile vigore e una certa prontezza. Ma le sembianze d’un tempo, da intellettuale e uomo di studi calmo e pacato, ovvero l’unica cosa rimasta impressa nella sua memoria, erano del tutto scomparse, per esser soppiantate da un fare impaziente, indagatore, quasi feroce, per quanto cautamente circospetto. Pareva essere suo scopo e desiderio quello di mascherare una simile espressione col sorriso; ma era un sorriso che lo tradiva, muovendosi sul volto come a deriderlo; e così chi lo guardava s’accorgeva ancor di più di quanto sinistra fosse la sua natura. Ogni tanto, poi, gli scintillava negli occhi una luce rossa, quasi il vecchio avesse un’anima infuocata che s’addestrava a covare in petto, fino al punto in cui, per qualche casuale sbuffo di passione, non scoppiava in una vampata momentanea. Tentava di soffocare tali moti il più velocemente possibile, sforzandosi di far credere che nulla fosse accaduto.

In breve, il vecchio Roger Chillingworth era la prova provata della capacità di una persona di trasformarsi in un diavolo, se solo, per un qualche ragionevole spazio di tempo, si fosse presa la bega di assumere un tale ufficio demoniaco. Questo infelice aveva operato una simile trasformazione dedicandosi per sette anni all’analisi costante di un cuore continuamente torturato; da ciò traeva piacere, un piacere che aggiungeva fuoco ai feroci tormenti da lui analizzati, e di quel piacere egli si compiaceva.

La lettera scarlatta le bruciava sul petto: ecco presentarsi l’ennesima tragedia, di cui era in parte responsabile.

“Cos’è che scorgete nel mio volto,” domandò il medico, “da farvelo fissare con tale intensità?”

“Qualcosa per cui vorrei piangere, se vi fossero lacrime abbastanza amare,” rispose lei. “Ma lasciamo stare! È di quel pover’uomo che ho intenzione di parlare.”

“E che dire di lui?” esclamò Roger Chillingworth impaziente, come se l’argomento gli andasse a genio e fosse felice d’avere l’opportunità di discuterne con l’unica persona che poteva considerare un confidente. “Non vi nascondo, madama Hester, che i miei pensieri proprio ora erano tutti per lui. Ditemi quindi liberamente, e io vi risponderò.”

“L’ultima volta che abbiamo parlato,” fece Hester, “sette anni fa oramai, avete goduto nell’estorcermi una promessa di segretezza riguardo alla nostra precedente relazione. Poiché la vita e la reputazione di quel buon uomo erano nelle vostre mani, mi parve di non aver altra scelta se non il silenzio, assecondando così i vostri ordini. Ma non fu senza seri timori che mi obbligai a tanto; insomma, è vero, ero libera da ogni obbligo nei confronti degli altri, ma avevo un dovere nei suoi confronti, e qualcosa mi diceva che lo stavo tradendo, nel giurare di fare il vostro volere. Da quel giorno nessuno gli è stato più vicino di voi. Siete la sua ombra. State al suo fianco, nel sonno e nella veglia. Rovistate tra i suoi pensieri. Scavate e instillate veleno nel suo cuore! È nelle vostre grinfie, e fate sì che in questo modo muoia ogni giorno; e questo lui ancora non lo sa. Nel permettere che ciò avvenga, sono stata ipocrita con l’unico uomo con cui mi era data la facoltà d’essere sincera!”

“Che altre opzioni avevate?” domandò Roger Chillingworth. “Se avessi puntato il dito contro di lui, l’avrei catapultato dal suo pulpito direttamente in una prigione sotterranea, o forse alla forca!”

“Sarebbe stato meglio!” disse Hester Prynne.

“Che male gli ho fatto?” chiese di nuovo Roger Chillingworth. “Credetemi, Hester Prynne, nessun obolo mai guadagnato da un medico al servizio di un monarca poteva comprare le cure che ho offerto a questo prete disgraziato! Non fosse stato per il mio aiuto, la sua vita si sarebbe lacerata in tormenti entro due anni dall’aver commesso il suo e il vostro crimine. Infatti, Hester, non possedeva una forza di spirito tale da sopportare, come fate voi, un peso simile a quello della vostra lettera scarlatta. Oh, potrei rivelare proprio un bel segreto, io! Ma basta così! Qualunque risorsa del sapere, l’ho esaurita per lui. Se respira e si trascina per il mondo, lo deve solo a me!”

“Meglio se fosse morto all’istante!” disse Hester Prynne. “Sì, donna, dite il vero!” esclamò il vecchio Roger Chillingworth, lasciando sfiammare il nero fuoco del cuore di fronte ai suoi occhi. “Meglio se fosse morto all’istante! Nessun uomo ha mai sofferto quanto lui. E ogni cosa, ogni cosa sotto gli occhi del suo peggior nemico! Era consapevole di me. Ha sentito una forza che gli incombeva costantemente sul cuore. Lo sapeva, per una qualche sensibilità spirituale, perché il Creatore non ha mai forgiato essere vivente tanto sensibile; sapeva come quella che muoveva i fili del suo cuore non era una mano amica, e che un occhio curiosava in lui, per cercare e trovare soltanto il male. Ma non era al corrente del fatto che quell’occhio e quella mano mi appartenessero! Per la superstizione infusa in questa confraternita, immaginava d’esser alla mercé d’un demonio che lo torturasse con sogni orrendi e pensieri disperati, il pungolo del rimorso e la disperazione del perdono, quasi fossero un assaggio di quel che lo aspetterà oltre la tomba. Invece, era l’ombra costante della mia presenza! La vicinanza estrema all’uomo a cui egli ha fatto il torto più vile, e che ha imparato a vivere grazie al veleno continuo della vendetta più orribile! Sì, proprio così! Non si sbagliava! Aveva un demonio al suo fianco! Un mortale, che un tempo aveva un cuore, è divenuto un demonio per tormentare proprio lui!” Il miserabile medico, nel pronunciare queste parole, alzò le mani al cielo in preda all’orrore, quasi avesse visto una qualche forma spaventosa, impossibile da riconoscere, usurpare il posto della propria immagine in uno specchio. Fu uno di quei momenti che occorrono a volte a intervalli di anni, quando le sembianze morali di un individuo si rivelano con precisione all’occhio umano. Con tutta probabilità, non si era mai visto come adesso.

“Non l’avete torturato abbastanza?” disse Hester, accorgendosi dello sguardo del vecchio. “Non vi ha pagato il suo debito fino in fondo?”

“No! No! Semmai l’ha accresciuto!” rispose il medico, e nel procedere, il modo di fare si mitigò nei suoi tratti più feroci, per poi piombare nella malinconia. “Vi ricordate com’ero, Hester, nove anni fa? Persino allora mi trovavo nell’autunno dei miei anni, e non proprio all’inizio di quella stagione. Ma la mia vita s’era plasmata in lunghe meditazioni e studi tranquilli, sinceri, dedicati all’accrescimento del mio sapere; e in fede mia, anche al miglioramento della condizione umana, seppure fosse un obiettivo in secondo piano rispetto all’altro. Non v’era esistenza più pacifica e innocente della mia; e in pochi godevano di migliori benefici. Vi ricordate com’ero? Non ero forse, per quanto ora mi giudichiate freddo, un uomo attento agli altri, di poche pretese, cordiale, schietto, giusto e capace di affetto caloroso e costante? Non ero io tutto questo?”

“Tutto questo, e altro ancora,” disse Hester.

“E cosa sono adesso?” domandò guardandola in volto e permettendo a tutto il male che aveva dentro di apporre la firma nel suo sembiante. “Ve l’ho già detto cosa sono diventato! Un demonio! Chi è che mi ha reso così?”

“Sono stata io!” esclamò Hester tremando. “Sono stata io, non meno di lui. Perché non vi siete vendicato su di me?”

“Vi ho lasciato alla lettera scarlatta,” replicò Roger Chillingworth, “non posso fare di più!” Vi posò sopra il dito sorridendo.

“Vi ha vendicato!” rispose Hester Prynne.

“Lo credo anch’io,” disse il medico. “E ora, cosa vorreste da me riguardo a quest’uomo?”

“Devo rivelare il segreto,” rispose Hester con fermezza. “Deve conoscervi per quel che siete. Quale sarà il risultato non so dirlo. Ma questo vecchio debito di fiducia che ho con lui, io che sono stata la sua rovina e il suo flagello, deve infine venir saldato. Per quanto riguarda la caduta o il mantenimento del suo buon nome e la posizione su questa terra, e forse la sua stessa vita, è nelle vostre mani. Io che ho imparato dalla lettera scarlatta la verità, per quanto impressa a fuoco per poter accedere alla mia anima, non credo di scorgere, nel fatto che continui a vivere questa sua esistenza di vuoto spettrale, vantaggi tali da spingermi a implorare la vostra pietà. Disponete di lui come volete! Nessun bene lo aspetta, nessun bene aspetta me, e questo vale anche per voi! Nessun bene aspetta la piccola Pearl! Non v’è sentiero che ci conduca fuori da questo lugubre dedalo.”

“Donna, quasi vi compiango!” disse Roger Chillingworth, incapace di trattenere la propria ammirazione; infatti, nella disperazione da lei espressa v’era una nota quasi magnificente. “Avevate grandi qualità. Magari, se aveste incontrato prima un uomo che meglio di me avesse saputo amarvi, questo male non si sarebbe manifestato. Vi compiango per il bene che nella vostra natura è andato a sprecarsi!”

“E io compiango voi,” rispose Hester Prynne, “per l’odio che ha trasformato un uomo saggio e giusto in un demonio! Perché non ve ne liberate e tornate ad essere un uomo? Se non per bontà sua, fatelo doppiamente per voi! Perdonate, e lasciate ogni ulteriore castigo al Potere che si arroga il diritto di somministrarlo! Ho detto or ora che nulla di buono ci aspetta, noi tre qui a vagare insieme nel cupo labirinto del male, e ad inciampare ad ogni passo sulla colpa che abbiamo disseminato lungo il nostro cammino. Non è così! Magari per voi, e solo per voi, c’è del bene ad aspettarvi, poiché avete subito un torto doppio, e ora avete l’opportunità di perdonare. Volete rinunciare a quell’unico privilegio? Volete dire di no a questo beneficio inestimabile?”

“Smettetela, Hester, smettetela!” replicò il vecchio, severo e sinistro. “Non m’è dato di perdonare. Non posseggo il potere di cui mi parlate. La mia antica fede, da tempo dimenticata, torna a spiegarmi ogni cosa che facciamo, e ogni nostra sofferenza. Con quel passo falso avete impiantato il germe del male; da quel momento il tutto è divenuto un’oscura necessità. Voi, responsabili del torto nei miei confronti, non siete peccatori, se non in una sorta di scenario illusorio; e io non sono un demonio che ha deprivato il diavolo stesso delle sue mansioni. È il nostro destino. Lasciamo che il fiore oscuro sbocci come deve! Ora, prendete la vostra strada, e agite come volete con quell’uomo là.”

Fece un cenno con la mano, e tornò a raccogliere erbe.





5


Hester e Pearl


E così Roger Chillingworth, con la sua sagoma deforme e quel volto che ossessionava i ricordi della gente molto più a lungo di quanto non fosse gradito, si congedò, allontanandosi chino per la sua strada. Raccoglieva erbe qua e là, oppure estraeva una radice, per poi metter il tutto nel cestino che aveva al braccio. La barba grigia toccava quasi terra, in quel suo procedere curvo. Hester lo fissò per un po’ con curiosità, quasi fantasticando che l’erba tenera della primavera appena iniziata si seccasse sotto ai suoi piedi, per poi mostrare il piegato incedere di quei passi lasciarsi indietro tracce avvizzite e scure, in mezzo al verde brillante. Si domandò quali erbe il vecchio fosse così intento a raccogliere. Non stava forse la terra, indotta a un qualche malvagio scopo dal contatto col suo sguardo, porgendogli in dono cespugli velenosi di una specie sconosciuta, cespugli spuntati così, sotto le sue dita? O gli bastava che una qualunque escrescenza venisse convertita in qualcosa di deleterio e malevolo al suo tocco? E il sole, che ovunque brillava tanto luminoso, lo sfiorava davvero? Oppure, come pareva, un cerchio d’ombra infausta accompagnava la sua deformità in qualunque luogo egli si recasse? E dove se ne stava andando? Non poteva forse sprofondare all’improvviso nella terra, lasciandosi dietro una chiazza brulla e inaridita, dove a tempo debito sarebbero fiorite in orribile rigoglio belladonna, sanguinella, giusquiamo, e altri orrori che il clima sa produrre? Oppure avrebbe dispiegato ali da pipistrello per spiccare il volo, sempre più ripugnante man mano che si avvicinava al cielo?

“Sarà pure un peccato,” disse Hester Prynne, con amarezza, mentre lo guardava, “ma io lo odio!”

Si pentì per quel sentimento, ma non poteva ammorbidirlo o lasciarselo alle spalle. Provandoci, ripensò a quei giorni lontani, in una terra distante, quando lui riemergeva la sera dalla reclusione del suo studio per sedersi davanti al focolare, in casa loro, sotto la luce del suo sorriso di sposa. Aveva bisogno di rifugiarsi in quel sorriso, diceva, per sollevare il cuore di studioso dalle tante ore di solitudine passate tra i libri. Queste scene un tempo le apparivano non meno che felici; ma ora, rimirate attraverso la tetra lente dell’esistenza posteriore, si collocavano tra i ricordi più brutti. Si stupì di come potessero essersi materializzate! Si stupì di come avesse potuto sposarlo! Riteneva il crimine peggiore di cui pentirsi il fatto d’aver sopportato e ricambiato la sua timida stretta di mano, e permesso al sorriso delle sue labbra e degli occhi di mischiarsi e divenire tutt’uno col suo. E le pareva un oltraggio tanto più grave da parte di Roger Chillingworth, rispetto a qualunque cosa avesse commesso nei suoi confronti, l’averla persuasa, quando il suo cuore non conosceva di meglio, ad immaginarsi felice al suo fianco.

“Sì, lo odio!” ripeté Hester, con più amarezza di prima. “M’ha tradito! Ha commesso un torto peggiore del mio!”

Tremino quanti, nell’assicurarsi la mano di una donna, assieme a questa non ottengano anche una passione sfrenata del cuore! In caso contrario, nel momento in cui un tocco più possente risvegli nella donna tutti i suoi sensi, potrebbe capitare loro la triste sorte di Roger Chillingworth, ovvero quella d’esser biasimati pure per la quieta contentezza, per l’immagine marmorea della felicità che hanno venduto alle loro compagne quasi fosse una realtà rassicurante. Ma Hester avrebbe dovuto spogliarsi di questa ingiustizia già da tanto tempo. Che significava? Sette anni passati sotto la tortura della lettera scarlatta, con tutta la loro degradazione, non avevano ancora portato al pentimento?

Le emozioni di questo breve intervallo in cui rimirò la figura arcuata del vecchio Roger Chillingworth ammantarono il suo stato mentale di una luce fosca, rivelando tante cose che altrimenti non avrebbe mai ammesso a se stessa.

Scomparso che fu alla vista, Hester richiamò sua figlia. “Pearl! Piccola Pearl! Dove sei?”

Pearl, il cui spirito vivace mai l’abbandonava, non aveva mancato di trovare da divertirsi mentre la madre parlava col vecchio raccoglitore di erbe. All’inizio, come s’è già detto, era stata a giocare, fantasticando con la propria immagine riflessa nella pozzanghera, e intimando all’illusione di farsi avanti; di fronte al suo rifiuto d’avventurarsi, aveva provato ad accedere a quella sua sfera collocata a metà tra una terra impalpabile e un cielo irraggiungibile. Nello scoprire, però, che l’immagine, o forse lei stessa, era irreale, si cercò un altro passatempo. Fece delle barchette di corteccia di betulla, e le riempì di gusci di lumache, per poi spedirle sull’oceano poderoso in cerca di avventure mai sognate da nessun mercante del New England; ma la maggior parte affondò vicino alla costa. Prese per la coda un granchio reale, catturò diverse stelle di mare, e mise una medusa a sciogliersi al sole caldo. Poi raccolse un po’ della schiuma bianca sulla cresta dell’onda e la sparse al vento, correndole dietro coi suoi passi alati per agguantare i grandi fiocchi bianchi come la neve che ricadevano. Notando uno stormo di uccelli marini che beccavano e svolazzavano lungo la costa, la birbantella si riempì il grembiule di ciottoli e, strisciando tra gli scogli all’inseguimento di questi piccoli volatili di mare, mise in campo tutta la sua bravura nel prenderli a bersaglio. Un uccellino grigio dal petto bianco, Pearl era quasi sicura d’averlo colpito, perché volò via con un’ala rotta. E allora il piccolo elfo sospirò e abbandonò quel divertimento: la intristiva l’aver fatto del male a quell’esserino selvaggio come le brezze marine, o come lei stessa.

Infine, si diede a raccogliere alghe di vario tipo per farsene una sciarpa, un mantello, un copricapo, e così assumere l’aspetto di una sirenetta. Aveva ereditato dalla madre la maestria nel disegnare drappeggi e vesti. Come ultimo tocco del suo costume da sirena, Pearl prese un po’ di zostera e imitò come meglio poteva la decorazione tanto familiare sul seno della madre, per apporsela anche lei al petto. Una lettera, la lettera A, ma d’un verde rigoglioso anziché scarlatta! La bambina chinò il mento per contemplare quest’emblema con uno strano interesse, quasi che scoprirne la portata segreta fosse l’unico motivo per cui era venuta al mondo.

“Chissà se mamma mi chiederà che cosa significa!” pensò Pearl.

Proprio allora sentì la voce della madre e, sgambettando lieve come uno di quegli uccellini marini, comparve sotto il naso di Hester Prynne danzando, ridendo, e indicando col dito la decorazione sul petto.

“Mia piccola Pearl,” disse Hester, dopo un momento di silenzio, “la lettera verde che hai sul tuo petto di bambina, non ha senso. Lo sai, piccola mia, che significa la lettera che tua madre è costretta a portare?”

“Sì, madre,” disse la bambina. “È la grande lettera A. Me l’avete insegnata sull’abbecedario.”

Hester fissò con fermezza il suo visino, ma sebbene ospitasse quell’espressione singolare tanto spesso notata nei suoi occhi neri, non era certa se Pearl conferisse davvero al simbolo un qualche significato. Sentì un desiderio morboso di assicurarsene.

“Sai, piccola, perché tua madre porta questa lettera?”

“Certo che sì!” rispose Pearl, guardando in volto la madre tutta vivace. “Per lo stesso motivo per cui il pastore si tiene la mano sul cuore!”

“E qual è il motivo?” chiese Hester, quasi sorridendo per l’assurda incongrua osservazione della bimba; ma poi ripensandoci, si fece pallida. “Cos’ha a che fare la lettera con il cuore di un altro che non sia io?”

“Insomma, madre, vi ho detto tutto quello che so,” fece Pearl, più seria di quanto non fosse di solito. “Chiedetelo al vecchio con cui parlavate! Forse lui saprà dirvelo. Allora, cara madre, che significa la lettera scarlatta? E perché dovete portarla sul petto? E perché il pastore si tiene la mano sul cuore?”

Le prese la mano con entrambe le sue, e la fissò negli occhi con una serietà che si scorgeva di rado nel suo caratterino indomito e capriccioso. Hester iniziò a chiedersi se forse la bimba stesse davvero tentando di avvicinarla con quella sua fiducia infantile per fare di tutto, con l’astuzia di cui era capace, pur di stabilire tra di loro un contatto empatico. Donava a Pearl un aspetto insolito. Fino ad allora la madre, sebbene amasse la bimba con l’intensità di un affetto unico, si era abituata a non sperare che lei ricambiasse con nulla di più dell’imprevedibilità di quelle brezze d’aprile che si dilettano in eterei svaghi e in raffiche di passione inesplicabile, petulanti se di buon umore, ma latrici di freddo più che di carezze, quando le si accolgano in seno; e poi, come ricompensa per quegli scherzetti, talvolta, secondo i loro scopi immateriali, ti baciano sulla guancia con una sorta di tenerezza sospetta, e giocano lievi coi tuoi capelli, per poi abbandonarsi alle loro vacue occupazioni, lasciandoti nel cuore un piacere sognante. Era proprio questo il modo in cui la madre considerava l’atteggiamento della figlia. Un qualunque osservatore esterno avrebbe magari scoperto qualche tratto indisponente da interpretare in senso più oscuro. Ma ora nella mente di Hester si rincorreva il pensiero che Pearl, con la sua notevole e precoce intelligenza, avesse forse raggiunto l’età in cui poteva diventare un’amica a cui affidare il segreto delle proprie angosce di madre, per poterle condividere senza minare il rapporto di rispetto naturale tra lei e la figlia. Nella confusione tipica dei piccoli, nel carattere di Pearl stavano forse affiorando, e si sarebbero potuti osservare sin dall’inizio, i principi tenaci d’un coraggio inflessibile, di una volontà incontrollabile, d’un orgoglio ostinato da disciplinare magari nel senso dell’amor proprio, e di uno sdegno risentito per molte cose che, se analizzate, potevano mostrare in sé una tinta di falsità. Aveva anche dei sentimenti, per quanto fino ad ora acrimoniosi e scontrosi, che possedevano il sapore più pungente di un frutto immaturo. Con una simile tempra caratteriale, pensò Hester, il male ereditato dalla madre doveva esser grande se questo elfo in miniatura non si fosse a tempo debito trasformato in una donna di valore.

L’inevitabile tendenza di Pearl ad indugiare sull’enigma della lettera scarlatta pareva essere una qualità innata del suo essere. Dagli albori della consapevolezza, l’aveva considerata la sua missione prescelta. Hester fantasticava spesso sul fatto che la Provvidenza avesse un progetto di giustizia e penitenza nel donare alla piccola una tale marcata propensione; ma mai prima d’allora aveva pensato di chiedersi se, correlato a quel progetto, vi fosse pure un’intenzione di pietà e benevolenza. Sempre che si sia disposti ad accordare a Pearl buona fede e fiducia, quasi fosse uno spirito messaggero oltre che una bambina mortale, non poteva forse essere la sua missione quella di placare l’angoscia che fredda avvolgeva il cuore della madre, trasformandolo in una tomba? E così aiutarla a superare la passione, un tempo tanto indomabile, e ancora né morta né sopita, ma soltanto imprigionata in quel suo stesso cuore tombale?

Erano questi alcuni dei pensieri sui quali si arrovellava Hester, e tanto vivida era la loro influenza da sembrare che le sussurrassero all’orecchio. La piccola Pearl, nel frattempo, continuava a tenere la mano della madre con entrambe le sue e, volgendo a lei il viso, poneva quelle domande inquisitrici, una, due e poi tre volte.

“Che significa la lettera, madre? E perché la portate? E perché il pastore si tiene la mano sul cuore?”

“Che posso rispondere?” pensò Hester. “No! Se è questo il prezzo dell’empatia con la piccola, non sono pronta a pagarlo!”

E poi parlò a voce alta.

“Pearl, sciocchina,” fece, “che domande mi fai? Ci sono tante cose al mondo su cui una bambina non si deve interrogare. Che ne so io del cuore del pastore? E riguardo alla lettera scarlatta, la porto perché è tanto bella, con tutto quel filo d’oro!”

Nei sette anni passati, Hester Prynne non aveva mai mentito sul simbolo al petto. Forse il talismano di uno spirito rigido e severo, ma pur sempre suo custode, l’aveva ora abbandonata; infatti, percepiva che invece di un solerte guardiano del cuore, vi si fosse insinuata qualche forza maligna, o qualcheduno che proveniva da altri tempi e non ne era mai stato davvero cacciato. Riguardo alla piccola Pearl, la serietà le scomparve presto dal volto.

Ma la bimba non sembrava incline a lasciar cadere la questione. Due o tre volte, nel tornare a casa con la madre, e spesso ad ora di cena, o quando Hester la metteva a letto, e una volta quando già sembrava nel mezzo del sonno, Pearl alzò lo sguardo con un brillare capriccioso degli occhi neri.

“Madre,” diceva, “che significa la lettera scarlatta?”

E il mattino dopo, il primo segno che dava d’esser sveglia era di sollevare la testa dal cuscino e fare una domanda così inspiegabilmente connessa alle sue curiosità sulla lettera scarlatta:

“Madre! Madre! Perché il pastore si tiene la mano sul cuore?”.

“Tieni a freno la lingua, monella!” rispose la madre, con un’acrimonia che non s’era mai concessa prima. “Non mi provocare, altrimenti ti chiuderò nel ripostiglio buio!”





5


Una passeggiata nella foresta


Hester Prynne era ferma nell’intenzione di far sapere a Mr Dimmesdale, anche a rischio di causare sul momento dolore o ulteriori conseguenze, la vera natura dell’uomo che s’era insinuato nella sua intimità. Per molti giorni, però, cercò invano l’occasione giusta per rivolgersi a lui durante quelle passeggiate meditative che, come ben sapeva, egli era abituato a fare lungo le coste della penisola, o per i boschi collinari nelle terre circostanti. Non avrebbe suscitato scandalo alcuno, a dire il vero, né macchiato il sacro candore della reputazione del religioso se fosse andata a trovarlo nel suo studio, dove diversi penitenti prima d’allora avevano confessato peccati d’una tinta forse tanto oscura quanto la colpa simboleggiata dalla lettera scarlatta. Ma in parte per il timore di una qualche interferenza segreta o palese del vecchio Roger Chillingworth, in parte per quella consapevolezza che aveva in cuore, per cui considerava sospetto ciò che altri ritenevano normale, e in parte poiché sia lei sia il pastore avrebbero avuto bisogno d’uno spazio grande come il mondo intero, per poter respirare e parlarsi; insomma, per tutte queste ragioni Hester non pensò mai di incontrarlo in luogo che non fosse meno recluso del cielo aperto.

Infine, durante la veglia ad un malato da cui il reverendo Dimmesdale era stato convocato per dire una preghiera, apprese come il giorno prima questi fosse partito per far visita all’apostolo Eliot,33 il quale viveva con i suoi indiani convertiti. Sarebbe tornato, probabilmente, a una certa ora del pomeriggio del giorno dopo. L’indomani, dunque, di buon ora, Hester e la piccola Pearl, la compagna necessaria di qualunque avventura della madre – per quanto la sua presenza potesse rivelarsi inopportuna –, s’incamminarono.

La strada, quando le viandanti ebbero lasciato la penisola per accedere alla terraferma, non era che un sentiero. S’inerpicava nel mistero di una foresta primordiale. Quasi lo soffocava, tanto era nera e fitta ai suoi lati; e in alto rivelava sprazzi di cielo così imperfetti da ricordare piuttosto bene ad Hester le desolate distese morali in cui da tanto tempo ella si muoveva. Era un giorno freddo e cupo. Copriva il cielo una coltre grigia di nubi, vagamente sospinte, però, da una qualche brezza, così da far baluginare lungo il percorso, ogni tanto, un solitario e tenue raggio di sole. Questa incostante vivacità si trovava sempre all’estremo limitare di uno scorcio di boscaglia. Gli scherzi del sole, scherzi perlopiù vacui nella predominante seriosità della giornata e della scena, si ritiravano al loro avvicinarsi, lasciando ancor più tetri i luoghi in cui avevano danzato, proprio per via della speranza che avevano intrattenuto le due di scoprirli soleggiati.

“Madre,” disse la piccola Pearl, “il sole non vi ama. Scappa via e si nasconde perché teme quella cosa che avete sul petto. Guardate ora! Eccolo laggiù a giocare. Voi restate qua, corro io a prenderlo. Non sono che una bimba. Da me non fuggirà: non porto ancora niente sul petto, io!”

“Né mai lo porterai, spero, piccola mia,” disse Hester. “E perché no, madre?” domandò Pearl fermandosi all’improvviso, proprio quando era in procinto di iniziare la sua corsa. “Non mi verrà di sua spontanea volontà, quando sarò diventata una donna?”

“Corri via, piccola,” rispose la madre, “e vai a prendere il sole, ché tra poco scompare!”

Pearl scappò a grandi falcate, ed Hester dovette ammettere, sorridendo, che riuscì a prenderlo davvero il sole; e poi rimase là in mezzo ai suoi raggi, illuminata da quello splendore, e radiosa per la vivacità che la corsa aveva risvegliato. La luce indugiava sulla piccola solitaria quasi fosse una sua compagna di giochi, finché poi la madre non si addentrò nel circolo magico.

“Adesso se ne andrà!” disse Pearl, scuotendo il capo.

“Guarda!” rispose Hester, sorridendo. “Ora allungo la mano e ne prendo un po’ anch’io.”

Nel provarci, il sole svanì; oppure, a giudicare dall’espressione radiosa che danzava sui lineamenti di Pearl, la madre poté immaginare che fosse stato assorbito per intero dalla piccola, per poi restituirne qualche barlume mentre si incamminavano per un recesso ombroso. Nulla, nel carattere di Pearl, le trasmetteva un senso di vigore nuovo e non comunicato più della vivacità di spirito che lei possedeva; non la sfiorava il male della tristezza, un male che di recente quasi tutti i bambini ereditano, insieme alla scrofola, dalle angosce dei loro antenati. Forse, anche questa era una malattia: il semplice riflesso dell’energia sfrenata con cui Hester aveva combattuto le proprie pene personali, prima ancora che Pearl venisse alla luce. Era di certo un incantesimo sospetto a donare quel lustro metallico e coriaceo al carattere della piccola. Serviva un dolore da sentire nel profondo, dolore che alcuni non provano mai per tutta la vita, per renderla umana e capace di empatia. Ma c’era tempo, per la piccola Pearl!

“Vieni, piccola mia!” disse Hester, guardandosi intorno dal punto in cui Pearl aveva indugiato nel sole. “Sediamoci un po’ più in là nel bosco, e riposiamoci.”

“Non sono stanca, madre,” replicò la piccola. “Ma se volete, nel frattempo potete sedervi voi e raccontarmi una storia.”

“Una storia, piccola?” disse Hester. “E su che cosa?”

“Oh, una storia sull’Uomo Nero!” rispose Pearl, attaccandosi alla gonna della madre e guardandola in volto, con un’espressione un po’ seria un po’ birichina. “Su come quello infesta il bosco e porta con sé un libro, un libro grosso, pesante, con fermagli di ferro; e su come questo brutto Uomo Nero porge il libro e una penna a chiunque lo incontri, e quelli ci scrivono il proprio nome col sangue. E poi fa loro un segno sul petto! Madre, l’avete mai incontrato, l’Uomo Nero?”

“E chi te l’ha raccontata questa storia, Pearl?” chiese la madre, riconoscendovi una diffusa superstizione del periodo.

“La vecchia signora accanto al fuoco, in quella casa in cui hai fatto la veglia,” disse la piccola. “Ma lei pensava che dormissi, mentre parlava. Ha detto che migliaia e migliaia di persone l’hanno incontrato per firmare il suo libro, e ora ne portano il marchio. E quella bisbetica della vecchia madama Hibbins era una di loro. E poi, mamma, la stessa vecchia signora ha detto che la lettera scarlatta è il marchio che l’Uomo Nero ha impresso su di voi, e che brilla incandescente quando lo incontrate a mezzanotte, qui nel bosco oscuro. È vero, madre? Lo incontrate di notte?”

“Ti sei mai svegliata senza trovare tua madre?” chiese Hester.

“Non che io mi ricordi,” disse la piccola. “Se avete paura di lasciarmi nel cottage, potete portarmi con voi. Ci verrei volentieri! Però, madre, ditemelo ora! Esiste l’Uomo Nero? E voi l’avete mai incontrato? Ed è questo il suo marchio?”

“Mi lascerai stare una volta per tutte, se te lo dico?” chiese la madre.

“Sì, ma ditemelo,” rispose Pearl.

“Una volta in vita mia l’ho incontrato, l’Uomo Nero!” disse la madre. “Questa lettera scarlatta è il suo marchio.” Così conversando, si addentrarono a sufficienza nel bosco tanto da nascondersi all’occhio di chiunque passasse per quel sentiero. Qui si misero a sedere su un rigoglioso accumulo di muschio, che in qualche periodo nel secolo precedente era stato un pino gigantesco, con le radici e il tronco avvolti nell’ombra, e la cima svettante in cielo. Il punto in cui erano sedute si trovava in una piccola valle, circondata a ogni lato da terrapieni ricoperti di foglie; e c’era un ruscello che la attraversava, scorrendo su un letto di foglie cadute e sommerse. Dagli alberi che vi incombevano erano caduti nel tempo grandi rami che ne avevano impedito la corrente, costringendolo alla formazione di mulinelli e pozze nere in alcuni punti; mentre, nei luoghi in cui scorreva più veloce e ardito, si scorgeva un percorso di ciottoli e sabbia scura scintillante. Ad indugiare con lo sguardo sul corso del rivolo, si carpiva la luce riflessa dall’acqua a qualche distanza nella foresta; ma subito se ne perdeva ogni traccia tra il groviglio di tronchi, boscaglia, e ogni tanto uno scoglio massiccio coperto di grigi licheni. Tutti questi alberi imponenti e massi di granito parevano intenti a rendere il corso del minuscolo ruscello misterioso, per paura forse che la sua loquacità infinita raccontasse storie appartenenti al cuore della vecchia foresta in cui esso scorreva, o che ne rispecchiasse le rivelazioni sulla liscia superficie di una pozzanghera. A dire il vero, nel suo fluire, il ruscelletto mormorava di continuo, cordiale, tranquillo, rassicurante, ma anche malinconico, quasi fosse la voce di un bambino la cui infanzia passa senza allegria, non sapendo come esser felice tra amicizie tristi ed eventi dalle tinte sinistre.

“O ruscello! O ruscelletto sciocco e noioso!” esclamò Pearl, dopo aver ascoltato per un po’ il suo vociare. “Perché sei così triste? Gioisci un po’, e non stare sempre a sospirare e a mormorare!”

Ma il ruscello, nel corso della sua breve vita tra gli alberi della foresta, aveva vissuto un’esperienza tanto solenne da non potersi trattenere dal raccontarla, e non sembrava avere altro da dire. Anche Pearl era così, in quanto la corrente della vita in lei sgorgava da una fonte ugualmente misteriosa, ed aveva attraversato scene altrettanto ammantate da gravi ombre oscure. Ma a differenza del piccolo torrente, lei era tutto uno scintillio danzante e un allegro ciarlare lungo il suo corso.

“Cosa racconta questo triste fiumiciattolo, madre?” domandò.

“Se tu avessi un’angoscia, lui te la racconterebbe,” rispose la madre, “come a me sta parlando della mia! Ma ora, Pearl, sento dei passi sul sentiero e il rumore di qualcuno che scosta dei rami. Vorrei che andassi a giocare per lasciarmi parlare con chi sta arrivando.”

“È l’Uomo Nero?” domandò Pearl.

“Vai a giocare o no, piccola?” ripeté la madre. “Ma non inoltrarti troppo nel bosco. E bada a tornare non appena ti chiamo.”

“Sì, madre,” rispose Pearl. “Ma se è l’Uomo Nero, posso rimanere un momento per vederlo, col suo grande libro sottobraccio?”

“Vai, sciocchina!” disse la madre con impazienza. “Non c’è nessun Uomo Nero! Lo vedi anche tu attraverso gli alberi. È il pastore!”

“Eccolo!” disse la bimba. “E ha la mano sul cuore, madre! Quando ha scritto il suo nome nel libro, l’Uomo Nero ha lasciato anche a lui il suo marchio sul petto? E perché non lo porta come voi, madre?”

“Ora vai, piccola; con tutte queste domande mi assillerai un’altra volta,” esclamò Hester Prynne. “Ma non andare lontano. Resta dove si sente ancora il mormorio del ruscello.”

La piccola se ne andò cantando lungo la corrente del ruscello, tentando di mescolare alla sua voce melanconica una qualche cadenza più lieve. Ma il rivolo non si faceva confortare, e continuava a raccontare il suo segreto inintelligibile su qualche triste mistero occorso nei confini della lugubre foresta, oppure offriva un lamento profetico su qualcosa che doveva ancora accadere. Allora Pearl, che di ombra nella sua breve vita ne aveva avuta fin troppa, decise di recidere ogni contatto con il ruscello lamentoso. Si diede quindi a raccogliere violette, anemoni di bosco, ed alcune aquilegie scarlatte trovate nelle fessure di un gran masso.

Quando la bimba elfo si fu allontanata, Hester Prynne fece un passo o due in direzione del sentiero che attraversava la foresta; ma si fermò sotto l’ombra profonda degli alberi. Osservò il pastore avanzare lungo il percorso, completamente solo, appoggiandosi a un bastone che aveva intagliato lungo la strada. Sembrava debole ed emaciato, e l’aspetto tradiva un fiacco scoramento che mai lo contraddistingueva nelle passeggiate per la colonia, né in altre situazioni in cui riteneva di poter esser notato. Qui, nella reclusione totale della foresta, era visibile in tutta la sua pena, che già forniva un’ardua prova per lo spirito. Vi era nel suo passo un’apatia, come se non avesse motivo né desiderio di fare un passo in più, ma si sarebbe accontentato, se mai qualcosa avesse potuto renderlo felice, di gettarsi ai piedi dell’albero più vicino e rimanervi inerme per sempre. Le foglie l’avrebbero coperto, e sul suo corpo si sarebbe gradualmente accumulato del terriccio, sino a formare un piccolo terrapieno, che il corpo fosse in vita o meno. La morte era un obiettivo troppo definito a cui ambire, o da evitare.

Agli occhi di Hester, il reverendo Dimmesdale non sfoggiava alcun sintomo di sofferenza, vera o vitale che fosse; tranne, come aveva notato Pearl, il fatto di tenersi la mano sul cuore.





5


Il pastore e la sua parrocchiana


Per quanto camminasse lento, il pastore era quasi scomparso alla vista quando Hester Prynne riuscì a racimolare un po’ di voce per attrarre la sua attenzione.

“Arthur Dimmesdale!” disse, prima debolmente, e poi più forte, ma con tono roco.

“Chi siete?” rispose il pastore.

Ricomponendosi in fretta e furia, assunse una posizione più eretta, come di chi sia stato colto di sorpresa in atteggiamenti che non dovevano avere testimoni. Gettando uno sguardo ansioso in direzione di quella voce, scorse indistinta una forma da sotto gli alberi, avviluppata in vesti dai colori tanto cupi, e che si stagliava appena contro il grigio crepuscolo con cui un cielo rannuvolato e il pesante fogliame ammantavano il mezzodì, da non lasciar intendere se si trattasse di una donna oppure di un’ombra. Forse che questo percorso attraverso la vita fosse infestato da un fantasma, scappato di nascosto dai suoi pensieri?

Fece un passo in avanti, e vide la lettera scarlatta. “Hester! Hester Prynne!” disse. “Siete voi? Siete in vita?”

“Certo!” rispose. “Una vita che conduco così da sette anni! E voi, Arthur Dimmesdale, siete in vita voi?”

Non stupiva che si accertassero della rispettiva esistenza corporea, e persino che dubitassero della propria. Quell’incontro nel bosco oscuro era tanto strano da farlo sembrare il primo dell’oltretomba, tra due spiriti intimamente connessi nella vita precedente, due spiriti che ora tremavano al freddo, spaventati l’uno dell’altra, poiché non ancora consapevoli del loro stato, né abituati alla compagnia di esseri abbandonati dal proprio corpo. Entrambi erano spettri terrorizzati da un proprio simile! Erano altresì terrorizzati da loro stessi, poiché quel momento fatidico gli scagliava addosso la loro coscienza, e rivelava ai loro cuori la propria storia ed esperienza come non accade mai, in vita, tranne che in simili istanti mozzafiato. L’anima rimirava i propri lineamenti, nello specchio del momento che fugge. Fu con paura, tremore e, diciamolo, con lento e riluttante senso del dovere che Arthur allungò la mano, gelida come la morte, per toccare quella altrettanto gelata di Hester Prynne. La stretta, per quanto fredda, scacciò via tutto il timore dell’incontro. Adesso si percepivano, per lo meno, quali abitanti la stessa dimensione.

Senza altre parole, poiché nessuno dei due voleva guidare le danze, ma d’accordo senza averne espresso consenso, scivolarono nell’ombra dei boschi da cui Hester era affiorata, e si misero a sedere sull’accumulo di muschio che aveva ospitato prima madre e figlia. Quando trovarono il fiato per poter parlare, fu in principio soltanto uno scambio di osservazioni e domande di convenienza, sul cielo fosco, sulla minaccia di acquazzoni, e poi sulla rispettiva salute. Infine procedettero, ma senza audacia e con cautela, a discutere i temi su cui si arrovellavano i loro cuori. Tanto a lungo tenuti lontani dal fato e dalle circostanze, avevano ora bisogno di qualcosa di lieve e casuale per riscaldarsi e aprire i portali all’incontro, affinché i veri pensieri potessero solcarne la soglia.

Dopo un po’ il pastore guardò Hester Prynne fisso negli occhi.

“Hester,” disse, “avete trovato pace?”

Lei sorrise incupita, abbassando lo sguardo al petto. “E voi?” chiese la donna.

“Affatto! Null’altro che disperazione!” rispose. “Ma cosa potrei aspettarmi, visto che sono quel che sono e conduco la vita che conduco? Se fossi ateo, un uomo senza coscienza, un disgraziato dagli istinti rozzi e animaleschi, avrei forse trovato pace già da molto tempo. No, non avrei mai dovuto allontanarmi da quella pace! Ma con l’anima in un simile stato, qualunque buona qualità albergasse in me, insieme ai migliori talenti donati dal Signore, ha predicato soltanto tormento spirituale. Hester, sono un miserabile infelice!”

“La gente vi adora,” disse Hester. “E di certo gliene avete offerto di aiuto, vivendo fra loro! Non vi arreca ciò alcun conforto?”

“Ancor più infelicità, Hester! Soltanto più infelicità!” rispose il religioso con un sorriso amaro. “Riguardo al bene che pare io faccia, non vi ripongo fede alcuna. Deve essere certamente un’illusione. Quale effetto potrebbe ottenere un’anima traviata come la mia per la redenzione di anime altrui, come anche un’anima infetta per la loro purificazione? E riguardo all’adorazione, vorrei si tramutasse in disprezzo ed odio! Come potete, Hester, considerare una consolazione il fatto che io debba starmene lì sul mio pulpito a incontrare tanti sguardi rivolti a me, quasi la luce del Cielo sgorgasse dal mio volto? Essere obbligato a vedere il mio gregge bramoso di verità, che pende dalle parole da me pronunciate, quasi sappia parlare la lingua della Pentecoste! E poi guardarmi dentro e scorgere la nera realtà che quelli idolatrano! Ho riso, nell’amarezza e angoscia del mio cuore, per il contrasto tra quanto vedo e quel che sono! E ne ride anche Satana!”

“Vi sbagliate a riguardo,” disse Hester con tono cordiale. “Vi siete pentito profondamente e al prezzo del dolore. Il vostro peccato ve lo siete lasciato alle spalle tanto tempo fa. La vostra vita presente non è meno santa, in verità, di come appaia agli occhi della gente. Non v’è forse realtà in quella penitenza di cui le opere buone sono sigillo e testimone? E perché non dovrebbe donarvi pace?”

“No, Hester, no!” replicò il religioso. “Non è una cosa reale! È un freddo cadavere, e non può fare nulla per me. Di penitenze ne ho compiute tante! Ma senza ottenere alcun pentimento! Altrimenti da tempo avrei smesso queste false vesti sacre, per mostrarmi all’umanità come mi vedranno il giorno del Giudizio. Felice siete voi, Hester, che portate la lettera scarlatta apertamente sul petto! La mia brucia in segreto! Non avete che una vaga idea di quale sollievo sia, dopo il tormento di una bugia durata sette anni, guardare negli occhi chi mi riconosce per quel che sono! Se avessi un solo amico, anche fosse il mio peggior nemico, un amico a cui stanco delle lodi degli altri potessi affidarmi giornalmente perché mi conoscesse come il più vile dei peccatori, la mia anima si manterrebbe in vita, immagino. Persino quel poco di verità mi salverebbe! Ma ora è solo falsità! Soltanto vacuità! Solo morte!”

Hester Prynne lo guardò dritto in volto, ma esitò a parlare. Eppure, dopo aver dato un filo di voce a queste emozioni da tanto represse, le sue parole le offrivano una perfetta opportunità per interromperlo e dirgli quel che era venuta a confessare. Tenne a bada le proprie paure, e parlò. “Un amico come quello che anche ora bramate,” disse, “con cui versar lacrime sui vostri peccati, l’avete in me, vostra sodale!” Esitò ancora, ma con qualche sforzo si fece uscire le parole. “Un nemico simile a quel che descrivete ce l’avete da tempo, e abita sotto il vostro stesso tetto!”

Il pastore balzò in piedi a corto di fiato, tenendosi forte il cuore, quasi avesse voluto strapparselo dal petto.

“Come? Cosa mi dite?” esclamò. “Un nemico! E sotto il mio stesso tetto! Che intendete?”

Hester Prynne percepiva ora in tutto e per tutto l’ingiustizia di cui si era resa responsabile nei confronti di questo infelice, nel permettere che restasse per tanti anni (ma anche si fosse trattato di un solo momento!) alla mercé di un individuo i cui scopi non potevano che essere malvagi. La stessa vicinanza di un tale nemico, sotto qualunque spoglia si nascondesse, era sufficiente a turbare il magnetismo degli equilibri in cui viveva un uomo sensibile come Arthur Dimmesdale. V’era stato un tempo in cui Hester non si era data troppe pene pensando a tutto ciò; o forse, nella misantropia dei suoi problemi, aveva lasciato che il pastore sopportasse quel che immaginava essere un destino più tollerabile. Ma di recente, dalla notte della veglia, ogni sentimento d’empatia nei suoi confronti s’era addolcito e rafforzato. Ora il suo cuore era un libro aperto. Non dubitava che la continua presenza di Roger Chillingworth, il veleno segreto della sua malvagità che infettava persino l’aria intorno a sé, e le sue ingerenze autorizzate, in quanto medico, nei disturbi fisici e spirituali del pastore; non dubitava insomma che tutte queste opportunità di far del male fossero state piegate a scopi crudeli. Grazie a quelle occasioni, la coscienza del sofferente era rimasta in stato di agitazione, poiché tendevano non a curarla con dolore salutare, ma a disarticolarne e a corromperne lo spirito. Il risultato, su un piano terreno, non poteva non portare alla pazzia, e dunque in seguito all’eterna alienazione dal Bene e dal Vero, di cui la follia è forse l’umana incarnazione.

Tale era il crollo che aveva provocato in quell’uomo, un tempo (perché non dirlo?) tanto appassionatamente amato! Hester sentiva che il sacrificio del buon nome del religioso, e la morte stessa, come aveva già detto a Roger Chillingworth, sarebbero state infinitamente preferibili all’alternativa per cui lei stessa aveva deciso di adoperarsi. E ora, piuttosto che dover confessare un torto tanto grave, sarebbe rimasta volentieri a giacere tra le foglie della foresta per poi morire lì, ai piedi di Arthur Dimmesdale.

“Oh Arthur,” esclamò, “perdonatemi! Ho tentato d’esser sincera in tutto il resto! Il vero era l’unica virtù a cui mi sono aggrappata, e che ho conservato in qualunque avversità; tranne quando si è trattato del vostro bene, della vostra vita, della vostra reputazione. Lì ho acconsentito all’inganno. Ma una menzogna non è mai un bene, per quanto la morte si affacci minacciosa! Non capite cosa voglio dire? Quel vecchio! Il medico! Quello che chiamano Roger Chillingworth! Era mio marito!”

Il pastore la guardò per un istante con una tale passione violenta che, mescolata in più d’una forma alle sue qualità più elevate, pure, e dolci, si rivelò essere nei fatti la porzione di sé reclamata dal demonio, da cui questi voleva partire per conquistare il resto. Né s’era mai vista fronte più adombrata di quella che Hester ora rimirava. Per quel breve lasso di tempo, fu una tetra trasfigurazione. Ma la sofferenza aveva talmente indebolito il suo carattere che persino le energie più corrive erano incapaci di dar battaglia per più di qualche secondo. Si accasciò a terra, e sprofondò il volto tra le mani.

“Potevo immaginarmelo!” mormorò. “Lo sapevo! Non me l’aveva forse rivelato il mio cuore, con quel senso di disgusto la prima volta che lo vidi, e poi ogni volta che mi si è presentato davanti? Perché non l’ho capito? Oh Hester Prynne, voi non potevate che conoscere una piccola, piccola parte di quest’orrore! E la vergogna! E la mancanza di tatto! L’orribile e disgustosa messa in mostra di un cuore malato e colpevole agli occhi stessi di chi se ne sarebbe gloriato. Donna, donna, siete responsabile di ciò! Non posso perdonarvi!”

“Dovete perdonarmi!” esclamò Hester, gettandosi sul cumulo di foglie cadute accanto a sé. “Che sia Dio a punire! Voi dovete perdonare!”

Con una tenerezza inattesa e disperata, gli gettò le braccia al collo, e si portò la testa di lui al petto, incurante del fatto che la sua guancia ora riposava sulla lettera scarlatta. Avrebbe voluto liberarsi, lui, ma ogni sforzo gli fu vano. Hester non aveva intenzione di lasciarlo andare, al fine di evitare che lo sguardo severo dell’uomo incontrasse il proprio volto. Tutto il mondo l’aveva guardata con disapprovazione; per sette lunghi anni aveva rimirato con biasimo questa donna sola, e lei ancora lo sopportava, né una volta soltanto aveva voltato lo sguardo fisso e triste. Persino il Cielo l’aveva guardata con aria di rimprovero, e lei era ancora viva. Ma la condanna di quest’uomo pallido, debole, di un simile peccatore torturato dal dolore, non poteva sopportarla e continuare a vivere!

“Mi perdonerete mai?” ripeteva in continuazione. “Mi guarderete mai senza giudicarmi male? Mi perdonerete?”

“Vi perdono, Hester,” rispose il pastore alla fine, traendo la voce da un abisso di tristezza, ma senza rabbia. “Sono libero di perdonarvi, ora. Che Dio ci perdoni entrambi! Non siamo noi, Hester, i peggiori peccatori al mondo. C’è qualcuno che è peggio persino del prete più traviato! La vendetta del vecchio è più immonda del mio peccato. Ha violato a sangue freddo la santità del cuore umano. Voi ed io, Hester, non l’abbiamo mai fatto!”

“Mai, mai!” sussurrò lei. “Quel che abbiamo compiuto, ha una sua sacralità. È così che l’abbiamo vissuto! Ce lo siamo detto! L’avete dimenticato?”

“Silenzio, Hester!” disse Arthur Dimmesdale, alzandosi. “No! Non l’ho dimenticato!”

Sedettero di nuovo, l’uno accanto all’altra, tenendosi per mano sul tronco ricoperto di muschio dell’albero caduto. La vita mai aveva regalato loro un’ora tanto mesta; era il punto verso cui le rispettive strade da tempo tendevano, immergendosi sempre di più nell’oscurità, man mano che si procedeva; eppure, il fascino di quell’attimo li spingeva ad indugiare, reclamando sempre un momento ancora, un altro e poi un altro ancora. La foresta intorno a loro era oscura, e frusciava per le raffiche di vento da cui era attraversata. I rami oscillavano pesantemente sulle loro teste, mentre i vecchi alberi solenni si scambiavano tristi lamenti gli uni con gli altri, quasi a raccontar la storia dei due esseri che erano ai loro piedi, o costretti a presagire un qualche orrore in procinto di arrivare.

Eppure indugiavano. Il sentiero nella foresta conduceva alla stessa colonia in cui Hester Prynne avrebbe portato di nuovo il peso della propria ignominia, e il pastore la vacua pretesa della sua buona reputazione; e sembrava così spaventoso! E allora indugiarono ancora un istante. Nessuna luce dorata era mai stata tanto preziosa quanto l’oscurità di questa foresta buia. Qui, visibile soltanto a loro, la lettera scarlatta non aveva motivo di bruciare sul seno della donna traviata! Qui, visibile soltanto ai loro occhi, Arthur Dimmesdale, ipocrita davanti a Dio e agli uomini, per un momento poteva esser sincero!

Sobbalzò a un pensiero che all’improvviso gli si affacciò alla mente.

“Hester,” esclamò, “eccovi qualcos’altro di terribile! Roger Chillingworth sa dei vostri propositi di rivelare la sua vera identità. Continuerà, dunque, a mantenere il nostro segreto? Quale corso prenderà la sua vendetta?”

“Esiste una strana segretezza nella sua natura,” replicò Hester pensierosa, “che si è sviluppata con le pratiche occulte della vendetta. Non tradirà il segreto, credo. Senza dubbio cercherà altri mezzi per saziare la sua oscura passione.”

“E io, come posso ancora vivere e respirare la stessa aria che respira questo nemico mortale?” esclamò Arthur Dimmesdale, facendosi piccolo piccolo, e premendo la mano nervosa contro il cuore, un gesto oramai per lui quasi involontario. “Pensateci voi a me, Hester! Voi siete forte. Decidete per me!”

“Non dovete più vivere insieme a quest’uomo,” disse Hester, con calma e fermezza. “Il vostro cuore non può più sottostare al suo occhio maligno!”

“Sarebbe molto peggio che morire!” replicò il ministro. “Ma come evitarlo? Che opzione mi rimane? È forse meglio adagiarmi qui su queste foglie secche, dove mi sono gettato quando m’avete rivelato la sua identità? Devo sprofondare qui e morire all’istante?”

“Ahimè, quale tragedia mi è capitata!” disse Hester, profondendosi in lacrime. “Morirete di debolezza? Altre cause non ne vedo!”

“Il giudizio di Dio si abbatte su di me,” rispose il prete dalla coscienza tormentata. “È troppo potente perché possa fronteggiarlo!”

“Il Cielo mostrerebbe pietà,” replicò Hester, “se solo aveste la forza di trarne vantaggio.”

“Siate voi forte per me!” rispose. “Consigliatemi cosa fare.”

“È dunque il mondo tanto piccolo?” esclamò Hester Prynne, fissando coi suoi occhi profondi lo sguardo di lui, ed esercitando istintivamente un magnetismo su uno spirito tanto provato e sottomesso da reggersi a malapena in piedi. “L’universo si limita forse al perimetro di quel villaggio che fino a poco tempo fa era un deserto ricoperto di foglie, e tanto abbandonato quanto questo luogo che ci circonda? Dove porta quel sentiero nella foresta? Indietro al villaggio, mi direte! Sì, ma procede anche avanti! Si inoltra gradualmente nella natura selvaggia, e ad ogni passo scompare sempre di più, fino a quando, a un po’ di miglia da qui, le foglie gialle non mostreranno alcuna traccia del passaggio dell’uomo bianco. Sarete libero! Un viaggio tanto breve vi condurrà da un mondo dove siete stato così infelice a uno in cui potreste ancora esser felice! Non v’è abbastanza ombra in questa foresta illimitata per nascondere il vostro cuore allo sguardo di Roger Chillingworth?”

“Sì, Hester; ma solo sotto le foglie cadute!” replicò il pastore, con un sorriso triste.

“Allora c’è l’ampia strada del mare!” continuò Hester. “Vi ha portato sin qui. Se lo volete, vi riporterà a casa. Nella nostra terra natia, in qualche remoto villaggio rurale o nella grande Londra; oppure, certo, in Germania, in Francia e nella soave Italia, ove sareste sfuggito al suo potere e alla sua conoscenza! Che ve ne fate di questi uomini di ferro e delle loro opinioni? Hanno mantenuto in cattività la parte migliore di voi!”

“Impossibile!” rispose il pastore, ascoltando come se lo si stesse pregando di realizzare un sogno. “Non ho la forza per andare. Un misero peccatore come me non ha altro pensiero se non trascinare la propria esistenza terrena nella sfera che gli ha assegnato la Provvidenza. Perduta com’è la mia anima, vorrei ancora fare quanto è in mio potere per le anime degli altri! Non oso abbandonare il mio posto, per quanto, nel momento in cui questa veglia spaventosa avrà fine, mi ritroverò ad essere una sentinella sleale la cui ricompensa certa sono morte e disonore!”

“Vi abbatte il peso di sette anni di sofferenze,” replicò Hester, col fervore di chi è convinto di sostenere il suo prossimo con la propria forza. “Ma dovete lasciarvi tutto indietro! Non appesantirà i vostri passi, nel procedere lungo il sentiero della foresta; né dovrete caricarlo con voi sulla nave, se preferite fare la traversata. Lasciatelo qui dove si sono date quelle sofferenze, quelle disgrazie e quegli sfaceli! Non ve ne occupate più! Iniziate da capo! Non avete altre risorse dopo esser stato sconfitto in quest’unica battaglia? Non credo! Il futuro è ancora pieno di battaglie e successi. Si può ancora esser felici! C’è del bene da fare! Scambiate questa vita falsa con una vera. Siate, se il vostro spirito vi impone una tale missione, il maestro di voi stesso e l’apostolo dei pellerossa. Oppure, se la vostra natura ci asseconda tanto, divenite uno studioso e un sapiente tra i più saggi e riveriti del mondo civilizzato. Pregate! Scrivete! Agite! Fate qualunque cosa, tranne giacere qui a morire! Rinunciate al nome di Arthur Dimmesdale e prendetene un altro, uno migliore, da poter portare senza paura o vergogna. Perché dovreste indugiare anche un altro giorno soltanto nei tormenti che hanno torturato la vostra esistenza? Vi hanno reso troppo debole per avere una volontà e per agire, e non vi lasceranno la forza neanche per pentirvi! In piedi, andate via!”

“Oh, Hester!” esclamò Arthur Dimmesdale, nei cui occhi albergavano sprazzi di luce ravvivati dall’entusiasmo di lei, con fiammate che però subito si spegnevano. “State intimando, a un uomo a cui cedono le ginocchia, di correre una gara! Devo morire qui. Non rimangono in me forza o coraggio per avventurarmi tra gli ostacoli di quel vasto mondo sconosciuto; e per giunta fare tutto ciò da solo!”

Fu questa l’ultima espressione di scoramento di uno spirito piegato. Gli mancava la forza per afferrare una sorte migliore, che apparentemente era a portata di mano.

Ripeté quelle parole. “Da solo, Hester!”

“Non sarete solo!” rispose lei, con un sussurro che veniva dal profondo.

A quel punto, non rimase altro da dire!





5


Un mare di sole


Arthur Dimmesdale fissò Hester in volto con uno sguardo che sprizzava sì speranza e gioia, ma miste a paura e a una sorta di orrore per l’audacia nel proferire quanto egli aveva soltanto suggerito, senza osare dirlo.

Ma Hester Prynne, il cui spirito possedeva coraggio e capacità d’azione innati, e non solo emarginata da così tanto tempo, ma anche bandita per legge dalla società, si era abituata a riflettere a tutto tondo, una qualità che al religioso era del tutto estranea. Aveva vagato, senza regole o guide, in selve morali tanto vaste, intricate e umbratili, come la foresta vergine la cui oscurità ora ospitava quel colloquio, foriero di ogni decisione circa il loro destino. L’intelletto e il cuore dimoravano, infatti, in luoghi deserti in cui lei si muoveva libera come gli indiani nei loro boschi. Per anni, in passato, aveva rimirato i consessi sociali e qualunque altra istituzione fondata da preti e legislatori, a partire da questa prospettiva straniante, e criticando il tutto con un rispetto non maggiore di quello che gli indiani mostravano nei confronti delle toghe clericali, delle vesti dei magistrati, della gogna, della forca, del focolare, o della Chiesa. Le inclinazioni del destino, come anche delle sue fortune, s’erano affrancate. La lettera scarlatta era il passaporto per accedere a regioni nelle quali altre donne non osavano aggirarsi. La vergogna, la disperazione, e la solitudine! Eccoli i suoi maestri, severi e sregolati: l’avevano resa forte, fornendole però alcune nozioni erronee.

Il pastore, d’altro canto, non aveva mai vissuto una qualche esperienza che fosse calcolata per condurlo oltre lo scopo delle leggi da tutti riconosciute, sebbene in un caso ne avesse gravemente violata una tra le più sacre. Ma era stato un peccato passionale, non di principio, né premeditato. A partire da quel periodo infelice, aveva tenuto sotto controllo, con uno zelo e un’attenzione morbosi, non le proprie azioni, cosa non troppo difficile, ma ogni afflato emotivo e pensiero. Dal momento che il ruolo dei religiosi era collocato al vertice della scala sociale in quel periodo, si trovava ancor più irretito dalle regole, dai principi, e persino dai pregiudizi. Come prete, l’organizzazione del proprio ordine non gli lasciava alcuno spazio d’azione. Come uomo, che un tempo era stato peccatore, ma la cui coscienza era mantenuta viva e sensibile al dolore da una ferita non rimarginata e ancora dolente, poteva sembrare più al sicuro sui binari della virtù che se non avesse commesso peccato alcuno.

Insomma, ci pare di capire, per quanto riguarda Hester Prynne, che tutti quei sette anni in cui era stata messa al bando e sottoposta a ignominia, non erano trascorsi se non in preparazione di questo momento esatto. Ma che dire di Arthur Dimmesdale? Se avesse di nuovo errato, quale circostanza attenuante si sarebbe potuta invocare per il suo crimine? Nessuna, a meno che non contassero qualcosa l’esser stato provato da una lunga e raffinata sofferenza; il fatto che la sua mente fosse immersa nel buio e nella confusione per via di quella stessa tortura del rimorso; la circostanza per cui, tra la scelta di scappare come un criminale patentato o continuare a vivere nell’ipocrisia, la coscienza non aveva la capacità di scegliere; la condizione umana del voler evitare il pericolo della morte, dello scandalo, e le imperscrutabili macchinazioni di un nemico; e infine l’ipotesi che questo povero pellegrino in cammino sulla sua strada terribile e deserta, debole, malato e infelice, scorgesse un bagliore d’umano affetto e comprensione: una nuova vita, una vita vera, in cambio della grave condanna che era ora destinato ad espiare. E diciamo pure la triste e cruda verità: la ferita inferta a quest’anima umana dalla colpa d’un tempo non si sarebbe mai sanata in vita. La si sarebbe potuta tenere sotto stretto controllo, affinché il nemico non entrasse a forza nella nostra cittadella per poi magari, con assalti successivi, scegliere una qualche altra strada rispetto a quella che in passato aveva portato a tanto successo. Ma le mura continuavano ad essere cadenti, e lì di presso si affacciava la subdola marcia dell’avversario, intenzionato ad ottenere di nuovo un trionfo mai dimenticato.

Una eventuale lotta non avrebbe avuto bisogno di descrizioni. Basti dire che il religioso si risolse a partire, ma non da solo.

“Se in tutti questi sette anni,” pensò, “potessi individuare un solo istante di pace o di speranza, resisterei, per la promessa della misericordia divina. Ma ora, dal momento che il mio destino è irrevocabilmente segnato, perché mai non dovrei concedermi il conforto dei condannati prima dell’esecuzione? Oppure, se questa è la strada per una vita migliore, ed Hester sta tentando di convincermi, certo non rinuncerò a una prospettiva più felice se la seguo! Né posso più vivere senza la sua compagnia: è tanto forte nel sostenermi, tanto dolce nel rassicurarmi! Oh mio Signore verso cui non riesco ad alzare lo sguardo, mi perdonerai mai?”

“Andate!” disse Hester con calma, nell’incontrare il suo sguardo.

Presa che fu la decisione, un ardore di strano piacere s’irradiò tremante sulle angosce che aveva in seno. Fu l’effetto liberatorio, come per un prigioniero appena evaso dal sotterraneo del proprio cuore, di respirare l’atmosfera libera e ribelle di regioni senza leggi, non toccate dal cristianesimo, e irredente. Il suo spirito rinacque con impeto, per così dire, e percepì una visione tanto ravvicinata del Cielo come mai gli era capitato in tutta quell’infelicità che l’aveva mantenuto strisciante a terra. Essendo nel profondo di temperamento religioso, v’era nel suo stato d’animo una qualche tinta devozionale.

“Sto forse provando di nuovo gioia?” esclamò, meravigliandosi di se stesso. “Credevo che ogni suo germe fosse morto in me! Oh Hester, siete voi il mio angelo benevolo! Mi pare d’essermi tuffato, in preda a malattia, con la macchia del peccato, e triste d’angoscia, tra queste foglie nella foresta, e d’essermi rialzato un uomo nuovo, con forze rinnovate per render gloria a Colui che è stato misericordioso! È già una vita migliore, questa! Perché mai non l’abbiamo scoperta prima?”

“Non guardiamoci indietro,” rispose Hester Prynne. “Il passato non è più! Perché dovremmo restarvi impantanati? Vedete! Grazie a questo simbolo sono in grado di disfarlo, e sarà come se non fosse mai esistito!”

Così dicendo, aprì il fermaglio che teneva attaccata la lettera scarlatta, e tirandosela via dal petto, la gettò tra le foglie appassite. Il simbolo mistico andò a posarsi sulla sponda superiore del ruscello. Se il volo fosse stato solo un po’ più lungo, sarebbe finito in acqua, dando così al piccolo torrente un’altra pena da portar con sé, oltre al racconto inintelligibile che continuava a mormorare. Ma giaceva lì, la lettera ricamata, luccicante come un gioiello perduto che qualche sfortunato viaggiatore avrebbe potuto raccogliere, per farsi possedere da allora in avanti dagli strani fantasmi della colpa, da un senso di vuoto in petto, e da una sfortuna inenarrabile.

Senza più quel marchio, Hester tirò un lungo e profondo sospiro, in cui il suo spirito si liberò del peso della vergogna e dell’angoscia. Oh, che squisito sollievo! Non ne aveva conosciuto il peso, fino a quando non si era reimpossessata della libertà! Per un impulso diverso, si tolse il copricapo che racchiudeva la chioma, e la fece ricadere sulle spalle, nera e folta, donando al contempo ai suoi lineamenti luce ed ombra per via della sua abbondanza, e il fascino della dolcezza. Le danzava sulle labbra e brillava negli occhi un sorriso radioso e tenero, che sgorgava direttamente dal suo cuore di donna. Un ardore cremisi le si affacciò sulle gote, da troppo tempo pallide. Il suo sesso, la gioventù, e tutto il fiorire della bellezza ritornavano da quello che gli uomini chiamano il passato irrevocabile, e abbracciarono la sua speranza di fanciulla e una felicità fino allora sconosciuta, all’interno del cerchio magico di quel momento. E le tenebre della terra e del cielo, quasi non fossero se non l’effluvio di questi due cuori mortali, svanirono insieme al loro dolore. Inaspettatamente, come per un inatteso sorriso divino, irruppe la luce del sole inondando la foresta oscura, e donò gioia ad ogni foglia verde, tramutando quelle gialle e cadute in oro, e illuminando dall’alto i grigi tronchi degli alberi secolari. Gli oggetti che fino a quel momento avevano proiettato ombra erano adesso carichi di luminosità. Il letto del rivolo, lo si poteva seguire dal suo brillare gioioso fin giù al cuore segreto di quel bosco divenuto un mistero di gioia.

V’era empatia tra la Natura, quella Natura selvaggia e pagana della foresta, mai doma dalle leggi umane, né illuminata da una verità superiore, e l’incanto di questi due spiriti! L’amore, se nato ora o risvegliato da un sonno simile alla morte, non può che invocare la luce del sole, così da riempire di radiosità il cuore per poi inondare il mondo di fuori. Se la foresta fosse rimasta nell’oscurità, sia Hester sia Arthur Dimmesdale ne avrebbero scorto la luce.

Hester lo guardò con il fremito d’una gioia diversa. “Dovete conoscere Pearl!” disse. “La nostra piccola Pearl! L’avete già vista, sì, lo so, ma ora la vedrete con nuovi occhi. È una bimba strana! La comprendo a fatica io! Ma la amerete tanto, come la amo io, e mi darete consigli su come comportarmi con lei.”

“Pensate che sarà felice di conoscermi?” domandò il pastore, un po’ a disagio. “Per tanto tempo mi sono tenuto lontano dai bambini, perché spesso non si fidano: sono restii ad entrare in confidenza con me. Ho temuto persino la piccola Pearl!”

“Ah, che peccato!” rispose la madre. “Ma vi vorrà tanto bene, e voi a lei. Non è lontana. La chiamo! Pearl! Pearl!”

“Eccola, la bambina,” osservò il pastore. “È laggiù lontano, in quel raggio di sole, sull’altra sponda del ruscello. Quindi pensate che mi vorrà bene?”

Hester sorrise e chiamò di nuovo Pearl, che appariva, a un po’ di distanza, come aveva detto il pastore, quasi fosse una visione luminosa, sfiorata da un raggio di sole che ricadeva su di lei attraverso un arco di rami. Il raggio tremolava un po’, e ne confondeva la figura sfumandola: ora era una bimba vera, ora uno spiritello, a seconda dell’andirivieni dei bagliori. Sentì la voce della madre, e si avvicinò lentamente attraverso la foresta.

Pearl non si era annoiata, durante quell’ora in cui la madre aveva conversato col religioso. La grande foresta nera, severa come pareva a chi conducesse fin nel suo seno la colpa e le angosce del mondo, era divenuta per quanto possibile un compagno di giochi per la fanciulla solitaria. Tetra com’era, aveva mostrato un carattere tra i più gioviali per accoglierla. Le offriva bacche di gaultheria spuntate nell’autunno precedente per maturare solo in primavera, ora rosse come gocce di sangue sulle foglie secche. Pearl le raccoglieva, e quel sapore selvatico le piaceva. I piccoli abitanti del bosco selvaggio quasi non si davano cura di lasciarle libero il passo. Una pernice, poi, con una decina di suoi piccoli al seguito, le corse incontro minacciosa, ma subito si pentì di quel suo astio, e chiocciò perché non avesse paura. Un colombo, solo su un ramo basso, permise a Pearl di avvicinarsi lì sotto, e fece un verso a metà tra il benvenuto e l’allarmato. Uno scoiattolo, dalle remote profondità dell’albero in cui aveva la tana, ciarlava arrabbiato o felice, poiché gli scoiattoli sono esserini tanto collerici e divertenti che non è facile distinguere tra i due stati d’animo; e chiacchierando con la piccola le fece cadere in testa una minuscola noce. Era dell’anno passato, già scalfita dai suoi denti affilati. Una volpe, risvegliata dal sonno per quei passettini lievi sulle foglie, la guardò inquisitoria, quasi in dubbio se scappar via o riprendere il pisolino in quello stesso punto. Un lupo, si dice, ma qui il racconto s’inoltra sicuramente nell’improbabile, si fece avanti, annusò il vestito di Pearl, e le permise di accarezzare la sua testa feroce. Insomma, pare che madre-foresta, in verità, con tutti questi esseri selvatici da lei nutriti, riconoscesse nella piccola una simile natura selvaggia.

E lei si mostrava più affabile qui che sull’erba ai margini delle strade nella colonia, o nel cottage della madre. I fiori sembravano conoscerla, e le sussurravano, mentre passava: “Adornati di noi, bellissima bimba, adornati di noi!”. E Pearl, per far loro piacere, raccolse le violette, gli anemoni, le aquilegie e i ramoscelli del verde più fresco che i vecchi alberi le chinavano sotto al naso. Con quelle si decorò le chiome e il vitino, tramutandosi in una piccola ninfa, in una minuscola driade, o in altre cose che vivevano in intima empatia col bosco antico. In tal foggia s’era Pearl adornata, quando sentì la voce della madre, e lentamente tornò indietro.

Lentamente... perché vide il religioso!





5


La bimba sulla sponda del ruscello


“Le vorrete tanto bene,” ripeté Hester Prynne, e sia lei che il pastore si sedettero a guardare la piccola Pearl. “Non la trovate bellissima? E, guardate che talento naturale nell’usare quei semplici fiori per farsi bella! Se avesse raccolto perle, diamanti e rubini nel bosco, non l’avrebbero resa più bella. È una bimba splendida! Ma lo so da chi ha preso quella fronte!”

“Sapete, Hester?” disse Arthur Dimmesdale con un sorriso inquieto. “Questa cara bimba che sta sempre a sgambettarvi al fianco mi ha provocato più di qualche cruccio. Pensavo, oh, Hester – che pensiero è questo, e quanto terribile –, pensavo che le mie sembianze si sarebbero trasferite in parte sul suo volto, la somiglianza sarà impressionante tanto che tutti l’avrebbero riconosciuta! Invece ha preso quasi ogni tratto da voi!”

“No, no! Non proprio tutto!” rispose la madre con un sorriso tenero. “Aspettate un po’ e vedrete come sia difficile stabilire di chi sia figlia. Ma che strana questa sua bellezza, con quei fiori selvatici nei capelli! Sembra quasi che uno dei folletti rimasti indietro nella cara vecchia Inghilterra si sia messo in ghingheri per venirci incontro.”

Fu una sensazione mai provata da nessuno dei due prima quella che percepirono quando, seduti, videro Pearl avanzare lenta. Era l’immagine del legame che li univa. Si era presentata al mondo, per questi sette anni, come un geroglifico vivente, in cui si rivelava il segreto che tanto avevano provato a nascondere con la loro segretezza: tutto scritto nel simbolo, tutto chiaramente manifesto, purché vi fosse un profeta o un mago abbastanza abile da leggere quel carattere di fiamma! Pearl era la fusione delle loro nature. Qualunque fosse il male commesso in passato, come potevano mai dubitare dell’incontro tra le loro vite e i futuri destini, nell’osservare l’unione materiale e l’idea spirituale in cui questi si incontravano e che li avrebbero accompagnati per l’eternità? Pensieri simili, e forse altri difficili da riconoscere o definire, donavano un’aura di soggezione alla piccola nel suo incedere.

“Non deve notare nulla di strano, né passione, né impazienza nel modo in cui la avvicinerete,” sussurrò Hester. “La nostra Pearl sa essere un piccolo elfo fantasioso e incostante, a volte. E, soprattutto, di rado tollera l’emozione, quando non ne comprende il perché e il percome. Però la piccola possiede una forte capacità d’amare! Visto che ama me, amerà anche voi!”

“Non potete immaginare,” disse il pastore volgendo lo sguardo a Hester Prynne che gli stava al fianco, “quanto il mio cuore tema quest’incontro, e quanto lo desideri! Ma, in verità, ve l’ho già detto, i bambini fanno fatica ad accordarmi fiducia. Non salgono sulle mie ginocchia, né mi sussurrano all’orecchio le loro parole infantili; e non rispondono ai miei sorrisi, ma se ne stanno in disparte a guardarmi con sospetto. Persino i neonati, quando li prendo in braccio, piangono di disperazione. Eppure Pearl, per due volte nella sua breve esistenza è stata gentile con me! La prima ve la ricordate! L’ultima fu quando l’avete condotta con voi alla casa del governatore.”

“E quando voi vi siete speso con tanto coraggio per difenderci entrambe!” rispose la madre. “Me lo ricordo; e lo stesso varrà per la piccola Pearl. Non abbiate paura di nulla! Magari all’inizio sarà pure strana e timida, ma presto imparerà a volervi bene!”

Pearl nel frattempo era già arrivata all’altra sponda del fiume, e lì restava fissando in silenzio Hester e il religioso, i quali sedevano insieme sul tronco ricoperto di muschio, in attesa di accoglierla. Proprio lì dove si era fermata, al rivolo capitava di formare una pozzanghera dalla superficie tanto liscia e calma da riflettere perfettamente la sua figurina illuminando tutti i tratti caratteristici della sua bellezza, le decorazioni floreali e le ghirlande di foglie, sebbene rendendoli più raffinati e spirituali di quanto non fossero in realtà. Quest’immagine, quasi identica alla vera Pearl, sembrò comunicare alla bimba stessa qualcosa delle sue qualità umbratili e intangibili. Era strana la posa immobile assunta da Pearl, là intenta a fissarli, attraverso il buio crepuscolo della foresta, mentre se ne stava immersa nella gloria di un raggio di sole, un sole a sua volta attratto da lei come per via di una strana empatia. Nel rivolo ai suoi piedi c’era un’altra bambina, diversa eppure la stessa, dotata del suo raggio di luce dorata. Persino Hester si sentiva, in maniera forse indistinta e seducente, estranea a Pearl, quasi la bambina, nel suo solitario vagare per la foresta, fosse sfuggita alla sfera in cui aveva vissuto insieme alla madre, e tentasse oramai invano di ritornarvi.

L’impressione era veritiera ed erronea al tempo stesso: la madre e la bambina erano sì estranee, ma per colpa di Hester, non di Pearl. Da quando quest’ultima si era allontanata da lei, un altro ospite era stato ammesso nel cerchio degli affetti materni, il che modificava l’aspetto del quadretto tanto che Pearl, di ritorno dal suo vagabondare, non riusciva a ritrovare il luogo che le era familiare e quasi non si sapeva orientare.

“Ho la strana sensazione,” osservò l’impressionabile pastore, “che questo ruscello sia il limite tra due mondi, e che non potrai mai più rivedere la tua Pearl. Oppure è uno spiritello birichino e, come insegnano le leggende che sentivamo da bambini, non può attraversare un ruscello che scorre? Per favore, mettetele fretta, questo ritardo ha già scombussolato abbastanza i miei nervi.”

“Vieni, piccola cara!” disse Hester con tono incoraggiante, protendendo verso di lei entrambe le braccia. “Come sei lenta! Da quando sei diventata così pigra? C’è qui un mio amico e sarà anche amico tuo. L’amore che tua madre poteva darti da sola, d’ora in poi raddoppierà! Salta quel ruscello e vieni da noi. Sei così brava a saltare, proprio come un piccolo cerbiatto!”

Pearl, senza rispondere in alcun modo a queste espressioni tenere, restò dall’altra parte del ruscello. Guardava fisso, coi suoi occhi luminosi e ribelli, ora la madre, ora il pastore, ora con lo stesso sguardo li squadrava entrambi, come per capire che rapporto vi fosse tra di loro. Per qualche ragione inspiegabile, nel sentirsi addosso gli occhi della bambina, la mano di lui, con quel gesto tanto abituale da risultare oramai involontario, si portò furtiva al cuore. Alla fine, assumendo una singolare aria d’autorità, Pearl tese la sua di mano, e con il ditino puntato chiaramente al petto della madre. Lì sotto, nello specchio del ruscello, affiorava l’immagine radiosa della piccola Pearl adorna dei suoi fiori, e anche quella puntava il ditino.

“Bambina curiosa, perché non vieni da me?” esclamò Hester.

Pearl continuava ad indicare col dito, e la fronte le si stava corrucciando; una tale espressione, sulle sue fattezze fanciullesche e quasi da neonata, faceva un certo effetto. La madre continuava a rivolgersi a lei, modulando i lineamenti del volto in una girandola di sorrisi inusuali, e la piccola pestava i piedi con gesti e smorfie sempre più ostinati. Nel ruscello si rifletteva ancora la bellezza fantasiosa della sua immagine corrucciata, con il dito puntato e i gesti imperiosi che coloravano di veemenza la figura della piccola Pearl. “Vieni subito, Pearl, o mi farai arrabbiare!” gridò Hester Prynne. Per quanto abituata in altri frangenti a comportamenti simili da parte della sua bimba elfo, adesso si aspettava naturalmente un atteggiamento più consono. “Salta quel ruscello, bambina capricciosa, e corri qua! Altrimenti vengo io da te!”

Ma Pearl, del tutto indifferente alle minacce della madre, né addolcita dalle sue suppliche, all’improvviso ebbe uno scatto d’ira e iniziò a gesticolare violentemente con quel suo corpicino in preda a convulsioni incontrollate. Un simile scoppio di rabbia fu accompagnato da grida stridule che riverberarono per i boschi da ogni lato, tanto che, sola com’era, e presa da una collera così irragionevole, sembrava quasi circondata da un’invisibile schiera di presenze, lì a dimostrarle comprensione e a incoraggiarla. Vista di nuovo dal ruscello, appariva la rabbia oscura dell’immagine di Pearl pestare i piedi, con le sue corone e ghirlande di fiori, in preda a tali contorsioni incontrollate; e in tutto ciò, sempre col ditino che puntava il petto di Hester!

“Capisco cos’è che turba la piccola,” sussurrò Hester al religioso, impallidendo nonostante si sforzasse di celare la propria agitazione e il fastidio. “I bimbi non tollerano neanche il più piccolo cambiamento nell’aspetto delle cose che hanno ogni giorno davanti agli occhi. Pearl ha notato la mancanza di qualcosa che m’ha sempre veduto indossare!”

“Ve ne prego,” rispose il pastore, “se avete modo di tranquillizzare la bambina, fatelo subito! Tranne la rabbia incancrenita di una vecchia strega come madama Hibbins,” aggiunse, accennando un sorriso, “non v’è nulla a cui vorrei assistere di meno che alla collera di una bimba. Ha un effetto soprannaturale sulla giovane bellezza di Pearl, proprio come sulla rugosa megera. Calmatela, se mi volete bene!” Hester si rivolse di nuovo a Pearl con un rossore a colorarle le gote; poi con uno sguardo complice si girò verso il religioso al suo fianco, e infine con un profondo sospiro, e prima ancora d’avere il tempo di parlare, il rossore lasciò il campo ad un pallore mortale.

“Pearl,” disse triste, “guarda ai tuoi piedi! Là! Davanti a te! Dall’altro lato del ruscello!”

La piccola voltò lo sguardo verso il punto indicato, ed eccola lì la lettera scarlatta, tanto vicina al limitare dell’acqua che vi si riflettevano i ricami dorati.

“Portala qua!” disse Hester.

“Venite voi a prenderla!” rispose Pearl.

“Che tipetto!” osservò Hester, rivolta di fianco al pastore. “Oh, devo dirvi ancora molto di lei. Ma in verità ha ragione lei, riguardo al simbolo odioso. Devo sopportarne il tormento ancora per poco, qualche altro giorno, fino a quando non lasceremo questa terra e ci ripenseremo come a un luogo soltanto sognato. La foresta non può nasconderlo! Me lo strapperà di mano l’oceano, e l’inghiottirà per sempre!”

Con queste parole avanzò verso la sponda del ruscello, raccolse la lettera scarlatta e se l’appuntò di nuovo sul petto. Sebbene non più tardi d’un attimo prima, e piena di speranze, avesse detto di lasciarla annegare nel profondo del mare, non appena la mano del destino le riconsegnò l’emblema micidiale, la pervase un senso di inevitabile fatalità. L’aveva gettato nello spazio infinito! Aveva respirato un’ora di libertà! Ed eccola di nuovo, adesso, la disgrazia scarlatta, lì a brillare al suo vecchio posto! Capita sempre così: che venga simboleggiato o meno, un atto ingiusto è investito di un peso fatale. Hester subito dopo raccolse le pesanti trecce sotto il copricapo. Quasi la mesta lettera possedesse un incantesimo in grado di far inaridire, la abbandonarono come il sole che sfuma la bellezza, il rigoglio e il calore della propria femminilità; e un’ombra grigia parve piombarle addosso.

Quando il terribile mutamento fu operato, tese la mano verso Pearl.

“Riconosci ora tua madre?” domandò con aria di rimprovero, ma in tono sottomesso. “Attraverserai il ruscello per riaverla, ora che porta il simbolo della vergogna? Ora che è tornata triste?”

“Sì, verrò,” rispose la piccola, superando a saltelli il rivolo e abbracciandosi stretta a Hester. “Ora sì che siete mia madre! E io sono la vostra piccola Pearl!”

Mostrando una tenerezza inusuale per lei, portò giù verso di sé la testa della madre per baciarle la fronte ed entrambe le guance. Ma poi, per una sorta di necessità che imponeva alla bimba di svilire, con un fremito d’angoscia, qualunque conforto fosse capace di arrecare, Pearl protese verso l’alto le labbra e baciò pure la lettera scarlatta!

“Questo non è bello!” disse Hester. “Prima mi dimostri un po’ d’affetto, e poi mi prendi in giro!”

“Perché sta seduto là, il pastore?” chiese Pearl. “Attende di salutarti,” replicò la madre. “Vieni a ricevere la sua benedizione! Lui ti vuole bene, mia piccola Pearl, e vuole bene anche a tua madre. Gli vorrai bene, tu? Vieni! Non vede l’ora di abbracciarti”.

“Ci vuole bene?” disse Pearl, guardando in alto la madre con aria estremamente intelligente. “Tornerà in città con noi, mano nella mano, tutti e tre insieme?”

“Non ora, piccola cara,” rispose Hester. “Ma nei prossimi giorni andremo insieme mano nella mano. Avremo una casa e un nostro focolare; e tu siederai sulle sue ginocchia; ti insegnerà tante cose, e ti vorrà tutto il bene del mondo. Anche tu gliene vorrai, vero?”

“Ma si terrà per sempre la mano sul cuore?” s’informò Pearl.

“Bimba birichina, che domanda è questa!” esclamò la madre. “Vai a chiedere la sua benedizione!”

Ma se per la gelosia istintiva di ogni bambino che viene coccolato nei confronti di un rivale pericoloso, o per chissà quale altro capriccio del suo carattere bizzarro, Pearl non si mostrò affabile col religioso. Fu solo con una qualche coercizione che la madre riuscì a condurla da lui, e comunque restò indietro manifestando la propria riluttanza con smorfie singolari il cui vasto repertorio era stato una sua caratteristica sin da bambina; queste le permettevano di trasformare la propria volubile fisionomia tramite una varietà di espressioni, una più birbante dell’altra. Il pastore, tormentato dall’imbarazzo, ma sempre speranzoso che un bacio fungesse da talismano per ammetterlo nelle grazie della bambina, protendendosi gliene diede uno sulla fronte. Al che Pearl si liberò dalla madre e correndo verso il ruscello si chinò e si lavò finché il bacio indesiderato non fu del tutto lavato via e disperso, grazie a un copioso sciabordio d’acqua. Allora rimase in disparte, osservando in silenzio Hester e il religioso che parlavano prefigurando il da farsi suggerito dalla loro nuova posizione, ma anche gli obiettivi da centrare.

Infine, il colloquio fatale si concluse. La piccola valle sarebbe tornata alla sua solitudine, tra quegli alberi antichi e oscuri che, con le loro miriadi di lingue, avrebbero a lungo sussurrato di quanto era avvenuto; ma nessun mortale poteva coglierne il senso. E il melanconico ruscello, questa storia l’avrebbe sommata al mistero che già gravava sul suo piccolo cuore, un mistero di cui il proprio chiacchiericcio continuava a mormorare, ma senza un solo briciolo di allegria nel tono più di quanta non ve ne fosse stata fino ad allora.





5


Il pastore in un dedalo


Il pastore, allontanatosi prima di Hester Prynne e della piccola Pearl, gettò uno sguardo alle sue spalle nella speranza forse di scoprire soltanto qualche fievole tratto o profilo, della madre e della figlia, svanire lentamente nel crepuscolo della boscaglia. Tutte quelle prove esistenziali non potevano all’improvviso rivelarsi reali. E invece Hester c’era, avvolta nella sua veste grigia, solitaria e in piedi accanto al tronco piegato in tempi remoti da qualche raffica di vento, un tronco che il tempo, da allora, aveva ricoperto di quel muschio sul quale i due, condannati a portare sulle proprie spalle il fardello più grave della terra, avevano potuto sedere assieme e godere d’un’ora soltanto di riposo e di sollievo. E c’era anche Pearl a danzare lieve sulle sponde del torrente, ora che il terzo intruso se n’era andato e lei aveva potuto recuperare il proprio posto a fianco della madre. Quindi il pastore non s’era addormentato, non aveva sognato!

Per liberare la mente dall’impressione indistinta e duplice che lo tormentava con una strana inquietudine, riportò alla mente e definì con maggior precisione i progetti che lui ed Hester avevano approntato per la partenza. S’era deciso che il Vecchio Mondo, con le sue folle e città, offriva loro un rifugio e un nascondiglio più desiderabile che non le radure del New England o dell’America intera, in cui le alternative erano una wigwam dei pellerossa, o qualche colonia europea sparsa qua e là sulla costa. Per non parlare del fatto che la salute del religioso, tanto inadeguata a sopportare le privazioni d’una vita condotta nella foresta, i suoi talenti naturali, la sua cultura, e la formazione tutta avrebbero avuto consona dimora soltanto nel mezzo di una civiltà raffinata; più alto il suo rango, meglio avrebbe occupato il posto che doveva occupare. Ad agevolarne la scelta, accadde che al porto fosse ancorata una nave: una di quelle discutibili imbarcazioni, frequenti allora, che, senza essere del tutto fuorilegge sui mari, ne solcavano comunque la superficie con notevole irresponsabilità. Il vascello era di recente arrivato dalle colonie spagnole nel Mar dei Caraibi, ed entro tre giorni sarebbe salpato per Bristol. Hester Prynne, la cui vocazione, in quanto volontaria delle Sorelle della Carità, le dava una certa confidenza con ciurme e capitani, poteva prendersi l’incarico d’assicurarsi il viaggio di due persone e una bambina, con tutta la segretezza che le circostanze rendevano oltremodo desiderabile.

Il pastore aveva chiesto ad Hester, con una certa sollecitudine, l’ora precisa in cui si aspettava sarebbe partito il vascello. Probabilmente dopo quattro giorni. “Che fortuna!” s’era detto. Ora, esitiamo a rivelare il motivo per cui il reverendo Dimmesdale ritenesse questa una circostanza molto propizia. Comunque – per non tacere nulla al lettore – era perché tre giorni dopo avrebbe dovuto predicare il sermone dell’Election Day,34 occasione che, per un religioso del New England, comportava un certo onore; e poi non avrebbe mai avuto un’opportunità più adatta a terminare la propria carriera professionale. “Per lo meno diranno di me,” pensò quest’uomo esemplare, “che ho compiuto il mio dovere, e in maniera appropriata!” Triste, invero, che un’introspezione tanto profonda ed acuta come quella del povero pastore finisse per mostrarsi così miseramente ingannevole! Abbiamo avuto, e forse abbiamo ancora, cose peggiori da dire su di lui; ma nessuna, ci sembra di capire, segnala una debolezza più pietosa: non v’è segno, insieme fragile e inoppugnabile, di un qualche male invisibile che da lungo tempo aveva iniziato a rodere la parte vitale del suo carattere. Nessuno può per troppo tempo mostrare una faccia a se stesso e un’altra al volgo, senza sentirsi infine confuso su quale delle due sia quella vera.

Il fervore dei sentimenti di Mr Dimmesdale, nel ritornare dal colloquio avuto con Hester, gli donava una singolare forza fisica, e lo spingeva verso casa a passo più rapido. Il percorso tra i boschi sembrava estremamente desolato, irto di rozzi ostacoli naturali dapprima non notati, e meno battuto da piede umano di come se lo ricordava nel viaggio d’andata. Ma lui saltò le pozzanghere, s’inoltrò negli intrecci del sottobosco, fece le salite, si tuffò nei fossi e superò in breve tutte le asperità del percorso con una instancabile attività; il che lo stupiva. Non poteva non ricordare con quanta debolezza e con quante pause per rifiatare avesse percorso a fatica lo stesso tratto, soltanto due giorni prima. Vicino a casa, ebbe l’impressione di un cambiamento nella teoria degli oggetti familiari che gli si presentavano alla vista. Non sembrava ieri, né uno o due giorni prima, ma tanti giorni, forse anche anni, da quando era partito. Chiaramente, la traccia del selciato di ogni strada era identica a come se la ricordava, lo stesso dicasi per tutte le peculiarità delle abitazioni, con le loro miriadi di abbaini a punta e i segnavento, lì dove la memoria li individuava. Nondimeno, percepiva un’intrusiva e inopportuna sensazione di mutamento. Lo stesso poteva dirsi dei conoscenti che incontrava, e delle ben note figure umane in giro per la città. Non che sembrassero più vecchi o più giovani; le barbe degli anziani non erano più bianche, né il bebè che ieri gattonava era oggi in grado di stare in piedi: non si poteva descrivere in che cosa differissero dagli individui a cui di recente aveva lanciato uno sguardo d’arrivederci; eppure nel profondo il pastore pareva percepire la loro mutabilità. Un’impressione simile lo colpì notevolmente nel passare sotto le mura della propria chiesa. L’edificio era all’aspetto estremamente strano e al contempo tanto familiare, il che faceva oscillare la mente di Mr Dimmesdale tra due idee: d’averlo visto fino ad allora in un sogno, o di star sognando in quello stesso istante.

Il fenomeno, nelle varie forme che assunse, non comportava cambiamenti esteriori, mutamenti repentini e importanti nello spettatore di una simile scena abituale, tanto che il tempo intercorso in un singolo giorno aveva operato sulla sua coscienza quasi si fosse trattato di un intervallo di anni. Erano stati la volontà stessa del pastore e quella di Hester, insieme al destino che li univa, a procurare tale trasformazione. Era la stessa città di prima, ma il pastore che tornava dalla foresta non era più lo stesso. Avrebbe potuto dire agli amici che lo accoglievano: “Non sono quel che credete! Quell’uomo lì l’ho lasciato nella foresta, s’è ritirato in una valle segreta, accanto a un tronco d’albero ricoperto di muschio, e vicino a un melanconico ruscello! Andate là a cercare il vostro pastore, e vedrete se la sua figura emaciata, la guancia smunta, e la fronte bianca, grave, corrugata dal dispiacere non siano state gettate lì come delle vesti smesse!”. Gli amici senza dubbio avrebbero insistito con lui: “Sei tu quell’uomo!” ma ad errare sarebbero stati loro, non lui.

Prima che Mr Dimmesdale raggiungesse casa, il suo Io interiore gli aveva fornito altre prove di una rivoluzione nella sfera del pensiero e dei sentimenti. In verità, niente di più affine ad un cambiamento totale del governo e del codice morale di quel regno interno poteva giustificare gli impulsi che ora coglievano lo sfortunato e agitato pastore. Ad ogni passo, questi lo spingevano a far qualcosa di strano, di ribelle, di malsano, con la consapevolezza che sarebbe stato al contempo involontario e non intenzionale; scontrandosi con la sua natura, quegli impulsi emergevano da un ego più profondo di quello che vi si opponeva. Ad esempio, incontrò uno dei suoi diaconi. Il buon vecchio lo salutò, mostrando affetto paterno dall’alto delle prerogative della veneranda età, del carattere santo e retto, e della posizione all’interno della Chiesa; e insieme con quel rispetto profondo e quasi reverenziale dovuto a un pastore di tali doti professionali e private. Mai vi sarà esempio più bello di come la maestosità degli anni e della saggezza possano armonizzarsi con l’obbedienza ed il rispetto di quando un rango sociale inferiore o un ordine più basso di talenti vengano a contatto con uno superiore. Ora, durante la conversazione, durata solo qualche attimo, tra il reverendo Dimmesdale e questo straordinario diacono dalla barba canuta, fu solo con l’autocontrollo più estremo che il primo riuscì a trattenersi dal proferire taluni suggerimenti blasfemi affacciatisi alla sua mente riguardo all’Eucarestia. Tremava tutto, e si fece pallido come la cera per paura che gli si sciogliesse la lingua e finisse a proferire mostruosità simili, dando l’impressione che quello fosse il suo sentire, ma senza aver espresso alcun consenso alla luce del sole. E persino con questo terrore ad attanagliargli il cuore, quasi non seppe evitare di ridere mentre immaginò quanto quel vecchio e santo diacono patriarcale sarebbe rimasto impietrito di fronte a un tale atto di mancata devozione da parte del suo pastore!

Poi accadde un altro incidente della stessa natura. Affrettandosi lungo la strada, il reverendo Dimmesdale incontrò la donna più anziana della parrocchia; una vecchia dama molto pia e dalla condotta esemplare; povera, vedova, sola, e con il cuore tanto pieno di ricordi del coniuge, dei figli scomparsi, e degli amici morti molto tempo prima, da apparire come un camposanto pieno di lapidi istoriate. Eppure tutto ciò, altrimenti fonte di gravi angosce, era divenuto quasi una gioia solenne per questa vecchia anima pia, grazie alle consolazioni della religione e alle verità delle Scritture di cui s’era cibata in continuazione per più di trent’anni. Per giunta da quando Mr Dimmesdale l’aveva accolta nel suo gregge, il maggior conforto terreno dell’anziana signora (e aveva bisogno di qualcosa di simile a un conforto celeste affinché ricevesse un qualche sollievo) era di incontrare il suo pastore, casualmente o no, perché venisse ravvivata da quella calorosa e fragrante verità evangelica in odor di paradiso che dalle amate labbra di lui si sarebbe insinuata nel suo orecchio, sordo ma in attenzione estatica. Tuttavia, in questa occasione, proprio fino al momento esatto di avvicinare le labbra alle orecchie dell’anziana signora, Mr Dimmesdale, per volere del peggior nemico delle anime, non riuscì a ricordare nessuna parola dalle Scritture, né alcun’altra cosa, tranne una breve, concisa e, come gli sembrò allora, irrefutabile critica dell’immortalità dell’anima umana. Tale suggerimento insinuatosi nella sua mente avrebbe magari causato alla vecchia sorella una morte improvvisa, come per effetto del più potente degli intrugli velenosi. Quello che il pastore in effetti sussurrò, non riuscì poi mai più a ricordarselo. Forse il suo verbo soffrì di una sfortunata sconnessione, tanto da non impartire alcuna idea distinta all’intelletto della brava vedova; o magari, la Provvidenza lo interpretò in un modo tutto suo. Di certo, nel voltarsi, il pastore osservò sul suo volto, tanto rugoso e cinereo, i segni di divina estasi e gratitudine, che lo faceva sembrare quasi il brillare della città celeste.

E ancora un terzo caso. Dopo aver lasciato la vecchia parrocchiana, incontrò la più giovane delle consorelle. Era una fanciulla appena convinta, e proprio dal suo sermone pronunciato il Sabbath dopo la veglia, a barattare ogni temporaneo piacere mondano con quella speranza divina destinata a farsi sempre più luminosa man mano che l’avrebbe avvolta il crepuscolo, per poi abbellirne, con la gloria finale, l’oscurità più fosca. Era bella e pura come un giglio sbocciato in paradiso. Il pastore ben sapeva d’esser egli stesso custodito nella santità senza macchia del cuore di lei, dove la sua immagine era al sicuro dietro tende bianche come la neve, che donavano alla religione il calore dell’amore, e all’amore la purezza della religione. Era stato sicuramente Satana, quel pomeriggio, a condurre la povera giovane via dal focolare materno per metterla sul cammino di quest’uomo gravemente indotto in tentazione – o non dovremmo forse dire perduto e disperato? Mentre la fanciulla si avvicinava, l’Arcinemico sussurrò al religioso di condensare al massimo, per poi lasciar cadere nel tenero seno di lei, un germe maligno che di certo sarebbe presto sbocciato biecamente, per poter nel tempo recare i suoi frutti oscuri. Era tale il senso di potere su questa anima vergine che di lui tanto si fidava, da dare al pastore l’impressione che fosse in grado di danneggiare tutto il raccolto dell’innocenza con un solo sguardo maligno, e farvi crescere il suo esatto contrario tramite soltanto una parola. E così, combattendo una battaglia più ardua delle precedenti, usò la tonaca per coprirsi il volto, procedette oltre senza dar segno di riconoscimento, e lasciò la giovane consorella a fare i conti, come poteva, con quel comportamento maleducato. La giovane scrutò a fondo nella propria coscienza, piena di problemucci innocui, piccini quanto le sue tasche o il cestino da ricamo; e iniziò a rimproverarsi, poverina, per migliaia di eventuali peccati: il mattino dopo si diede alle mansioni domestiche con gli occhi gonfi.

Prima che il pastore avesse il tempo di festeggiare la propria vittoria su quest’ultima tentazione, si accorse di un’altra urgenza, più ridicola, ma ugualmente terribile. Questa fu, ci fa arrossire dirlo, di fermarsi all’improvviso per strada e insegnare qualche brutta parolaccia a un manipolo di bambini puritani intenti a giocare, bambini che avevano appena imparato a parlare. Dopo essersi negato questo capriccio tanto poco consono alla sua tonaca, incontrò un marinaio ubriaco, uno della ciurma arrivata dalle colonie spagnole nel Mar dei Caraibi. Ora, dal momento che aveva resistito a tutte le altre malvagità, il povero Mr Dimmesdale desiderava infine stringere la mano di questo furfante nero come la pece, e divertirsi con qualche battutaccia come quelle di cui i marinai libertini hanno piena la bocca, pronunciando una raffica di belle, rotonde, audaci, e soddisfacenti bestemmie contro il Cielo! Non tanto per miglior consiglio, quanto in parte per il suo buon gusto naturale, e ancor di più per il rigido abito di decoro religioso, riuscì a superare indenne anche quest’ultima crisi.

“Cos’è che mi ossessiona e che mi tenta in questo modo?” si lamentò infine con se stesso il pastore, fermandosi per strada e battendosi la fronte. “Sono pazzo? Oppure mi sto arrendendo completamente al demonio? Ho forse siglato un patto con lui nella foresta, firmandolo col mio stesso sangue, e ora mi spinge ad onorarlo suggerendo atti di tale empietà che solo l’immaginazione più malvagia può concepire?”

Nel momento in cui il reverendo Dimmesdale così si rivolgeva a se stesso battendosi la fronte, si narra che la vecchia madama Hibbins, la presunta strega, fu vista passare di là. Fece una gran comparsa, con un alto copricapo, una sontuosa veste di velluto, e una gorgiera tenuta in piedi dal famoso amido giallo di cui la sua cara amica Ann Turner35 le aveva rivelato il segreto, prima che quella brava dama venisse impiccata per l’omicidio di Sir Thomas Overbury.36

Che la strega avesse davvero letto nei pensieri del pastore o meno, comunque s’arrestò, lo fissò in volto in maniera penetrante, sorrise astuta e, sebbene poco incline a conversare con i religiosi, si rivolse a lui dicendo:

“Insomma, signor reverendo, avete fatto una visita alla foresta,” annuendo verso di lui col suo gran copricapo. “La prossima volta, ve ne prego, permettetemi un buon consiglio, e sarò orgogliosa di accompagnarvi. Senza darmi troppe arie, una mia buona parola può far molto affinché un qualunque gentiluomo straniero venga bene accolto da quel potentato di cui sapete!”

“Confesso, madama,” rispose il religioso con solenne riverenza quale si addice a una dama di tale rango, e come le sue buone maniere gli imponevano, “confesso, sulla mia stessa coscienza e sul mio buon nome, di essere totalmente perplesso sul significato delle vostre parole! Non sono andato nella foresta alla ricerca di potentato alcuno, né mai, nel futuro, intendo farvi visita, desiderando qualche favore da simili personaggi. Il mio unico obiettivo era di incontrare quel devoto amico, l’apostolo Eliot, e congratularmi per le tante anime preziose che ha guadagnato al paradiso!”

“Ha, ha, ha!” fu il risolino gracchiante della vecchia megera. “Bene, bene, alla luce del giorno ci tocca parlar così! L’avete scampata, vecchia volpe! Ma a mezzanotte, e nella foresta, parleremo d’altro!”

Se ne andò con il portamento solenne dato dagli anni, ma spesso girandosi e sorridendo, come chi riconosca il segreto d’un legame d’intimità.

“Dunque,” pensò il pastore, “mi son venduto l’anima al diavolo? Se gli uomini dicono il vero, questa vecchia strega in abiti di velluto e inamidata di giallo l’ha scelto come suo principe e signore!”

Sventurato pastore, ad aver stretto un patto del genere! Tentato dal sogno della felicità, si era arreso deliberatamente, come mai aveva fatto prima, a qualcosa che sapeva essere un peccato mortale. E il veleno infetto di quel peccato s’era insinuato rapidamente nel suo sistema morale. Gli aveva intorpidito i santi sensi, e risvegliato in tutto e per tutto l’amalgama di quelli peggiori. Il disprezzo, il rancore, la cattiveria non provocata, il desiderio gratuito del male, il ridicolo nei confronti del bene e di ciò che è sacro: tutto s’era risvegliato per tentarlo, nonostante lo spaventasse. E quest’incontro con la vecchia madama Hibbins, se accadde davvero, non dimostrò se non l’empatia e l’affinità con i mortali malvagi e con il mondo degli spiriti perversi.

Intanto aveva raggiunto la propria abitazione al limitare del cimitero e, salendo di corsa le scale, riparò nel suo studio. Il pastore era felice d’aver raggiunto questo rifugio senza essersi tradito di fronte al mondo per via di una di quelle strane e malvagie eccentricità a cui era stato continuamente spinto lungo la strada. Entrò nella solita stanza e diede un’occhiata intorno, ai libri, alle finestre, al focolare, e al conforto della tappezzeria sui muri, con la stessa percezione di straniamento che l’aveva ossessionato per tutta la passeggiata, dalla valle nella foresta alla città, e poi fin lì. Ecco dove studiava e scriveva; qui digiunava e vegliava per uscirne mezzo morto; qui s’imponeva di pregare; qui aveva sopportato agonie in quantità! C’era la Bibbia, col suo sfavillante ebraico antico, Mosè e i profeti che gli parlavano, e tutto risuonava della voce di Dio! Là sul tavolo, di fianco a una penna sporca di inchiostro, v’era un sermone non concluso con una frase lasciata a metà: là dove i pensieri avevano smesso di riversarsi sulla pagina due giorni prima. Sapeva d’essere stato lui, il pastore dalle gote pallide e smunte, a soffrire tutto ciò, e ad aver scritto quel brano del sermone per l’Election Day! Ma sembrava starsene in disparte, e rimirare il suo vecchio Io con una curiosità sprezzante, carica di pietà, e quasi invidiosa. Quella persona non c’era più! Dalla foresta era tornato un uomo diverso; più saggio, al corrente dei segreti misteri che la semplicità del suo Io precedente non aveva mai sfiorato. Che consapevolezza dal sapore amaro!

Mentre era occupato in tali riflessioni, qualcuno bussò alla porta dello studio: “Entrate!” disse il pastore, non del tutto convinto di non star per incontrare uno spirito malvagio. E infatti fu così! Ad entrare fu il vecchio Roger Chillingworth. Il pastore si alzò in piedi, pallido e senza parole, con una mano sulle Scritture in ebraico, e l’altra aperta sul petto. “Benvenuto a casa, signor reverendo!” disse il medico. “Come sta quel sant’uomo dell’apostolo Eliot? Mi sembrate pallido, caro mio; come se il viaggio nella natura selvaggia fosse troppo per voi. Non credete che vi servirà il mio aiuto per rimettervi in sesto e darvi la forza di predicare il vostro sermone per l’Election Day?”

“No, non credo,” replicò il reverendo Dimmesdale. “Il viaggio, la visita al santo apostolo che lì dimora, e l’aria fresca che ho respirato mi hanno fatto bene, dopo tanta reclusione nel mio studio. Credo di non aver più bisogno delle vostre medicine, mio caro dottore, per quanto facciano bene, e a somministrarle sia una mano amica.”

Per tutto il tempo Roger Chillingworth fissò il pastore con l’interesse solenne e attento di un medico nei confronti del proprio paziente. Ma nonostante l’apparenza esteriore, quest’ultimo era convinto che il vecchio sapesse, o per lo meno sospettasse seriamente del colloquio con Hester Prynne. Il medico comprendeva, a sua volta, che per il pastore non era più un amico fidato, ma il peggiore dei nemici. Visto che il tutto era sapere condiviso, sarebbe sembrato naturale che almeno una parte di tutto ciò si rivelasse chiaramente. È spesso strano, però, quanto tempo trascorra prima che le parole si facciano cose; e con quale sicurezza due persone che scelgono di evitare una certa materia possano arrivare a sfiorarla, per poi farsi indietro senza scalfirla. E dunque il pastore non era in apprensione circa il fatto che Roger Chillingworth potesse, con parole chiare, far riferimento alla loro vera posizione. Eppure il medico, col suo fare oscuro, si insinuò paurosamente nei pressi del segreto.

“Non sarebbe molto meglio,” disse, “se concedeste ai miei poveri talenti una visita, stanotte? Invero, caro mio, dobbiamo darci da fare perché siate in forza e abbiate l’energia adatta all’occasione per il sermone dell’Election Day. La gente si aspetta molto da voi, sapendo che tra un anno il loro pastore potrebbe andarsene.”

“Sì, in un altro mondo,” replicò il pastore, con pia rassegnazione. “Che il Cielo voglia sia migliore, perché, in tutta sincerità, difficilmente mi attarderò col mio gregge per le stagioni fuggevoli di un altro anno! Ma tornando alle vostre medicine, mio buon signore, per l’attuale stato in cui si trova il mio corpo, non ne ho bisogno.”

“Che gioia sentirlo,” rispose il medico. “Forse i miei rimedi, per tanto tempo somministrati invano, cominciano ad avere l’effetto dovuto. Sarei un uomo felice e degno della gratitudine del New England, se fossi riuscito a curarvi!”

“Vi ringrazio dal profondo del cuore, mio solerte amico,” disse il reverendo Dimmesdale con un sorriso solenne. “Vi ringrazio, e non posso che contraccambiare le vostre buone azioni con le mie preghiere.”

“Le preghiere d’un buon uomo sono una ricompensa d’oro!” replicò il vecchio Roger Chillingworth nell’andarsene. “Sì, sono le monete d’oro corrente della Nuova Gerusalemme, e portano il marchio di zecca del re!”

Rimasto solo, il pastore chiamò un servitore e ordinò la cena: gli fu apparecchiata, e mangiò con appetito famelico. Poi, gettando al fuoco le pagine già stilate del sermone per l’Election Day, iniziò da principio, e scrisse con tanto fervore di pensiero ed emozioni che immaginò d’essere ispirato; soltanto, si chiedeva se il Cielo ritenesse opportuno trasmettere la musica grandiosa e solenne dei suoi oracoli attraverso le canne d’un organo traviato come il suo. In ogni modo, lasciando che quel mistero si risolvesse da sé, o rimanesse insoluto per sempre, portò avanti il proprio compito con estasi e urgenza sincere. La notte passò così, quasi fosse un destriero alato, e lui a cavallo di gran carriera; giunse il mattino, facendo timoroso capolino attraverso le tende; infine, il sole inondò lo studio di un raggio dorato per posarsi sugli occhi abbagliati del pastore. Eccolo lì, con la penna ancora tra le dita, e un’infinità di parole scritte alle spalle.





5


La festa del New England


La mattina presto, il giorno in cui il nuovo governatore avrebbe ricevuto il mandato dalle mani della propria gente, Hester Prynne e la piccola Pearl arrivarono alla piazza del mercato. Era già piena zeppa di artigiani e altri popolani della città, tra i quali c’era pure una serie di rozzi figuri, le cui vesti di pelle di daino indicavano la provenienza dagli insediamenti nella foresta che sta attorno alla piccola metropoli della colonia.

Per questa pubblica celebrazione, come in ogni altra occasione per i passati sette anni, Hester indossava una veste di ruvida tela grigia. Non tanto per il colore quanto per quella sua indescrivibile singolarità, aveva l’effetto di farla scomparire alla vista sfumandone i contorni; ma poi la lettera scarlatta la riportava indietro da questo crepuscolo indistinto, per rivelarla sotto l’aspetto morale del suo stesso riverbero luminoso. Il volto, tanto a lungo familiare per i concittadini, sfoggiava la calma marmorea che loro erano abituati a vedervi. Era come una maschera, o piuttosto come la quiete gelata dei lineamenti di una morta, e tale tetra somiglianza era dovuta al fatto che Hester era davvero morta, per quanto riguarda ogni pretesa di empatia, avendo abbandonato quel mondo con cui ancora pareva mescolarsi.

Forse, in questa contingenza si percepiva un’espressione mai vista prima, né, a dire il vero, troppo vivida perché la si notasse, a meno che un osservatore dal talento soprannaturale non le avesse prima letto nel cuore per poi cercare una corrispondenza nel volto e nell’aspetto. Secondo un tale veggente spirituale la donna, dopo aver sopportato per necessità lo sguardo delle folle per sette miserabili anni (era la sua penitenza, ma anche qualcosa che una religione severa imponeva di sopportare), adesso per una volta ancora incontrava liberamente e per sua scelta quello stesso sguardo, al fine di poter convertire quanto era stato a lungo un tormento in una sorta di trionfo. “Guardate per l’ultima volta la lettera scarlatta, e chi la porta!” avrebbe potuto dire quella vittima del popolo e schiava a vita, perché così se la immaginavano loro. “Sì, ancora un po’ e sarà al di fuori della vostra portata! Qualche altra ora, e nel misterioso e profondo oceano si spegnerà, per nascondersi in eterno, quel simbolo che avete voluto le bruciasse sul petto!” E non sarebbe un’incongruenza troppo improbabile per la natura umana quella di immaginare che albergasse nell’animo di Hester un senso di rimpianto, nel momento stesso in cui la donna era in procinto di affrancarsi da un’angoscia tanto a lungo parte integrante del proprio essere. Non aveva forse un desiderio irresistibile di buttar giù, tutto d’un fiato, un ultimo lungo sorso dal calice dell’amarezza e della mortificazione che avevano costituito l’aroma della sua femminilità in tutti quegli anni? Il vino della vita, da allora in poi vicino alle sue labbra, doveva essere intenso, delizioso, inebriante, nella sua coppa d’oro cesellato, altrimenti avrebbe lasciato un inevitabile spossante languore, dopo la feccia amara con cui s’era stordita come con un potentissimo cordiale.

Pearl era tutta in ghingheri, con la sua aria di eterea felicità. Impossibile immaginare che quest’apparizione splendente e solare dovesse la propria esistenza a quella triste e grigia figura; o che una fantasia allo stesso tempo tanto esuberante e raffinata, tale da conciare a quel modo la bambina, fosse la stessa ad aver assolto il compito, forse più arduo, di donare un’unicità tanto peculiare all’abito semplice di Hester. Il vestito, così perfetto per la piccola Pearl, pareva un effluvio, o un’inevitabile escrescenza e manifestazione esteriore del suo carattere, da cui non poteva più distaccarsi, come lo splendore a mille tinte delle ali d’una farfalla, o la maestosità dipinta sulle foglie di un magnifico fiore. La stessa cosa valeva per la bimba; i suoi indumenti erano un tutt’uno con la sua natura. In questa giornata memorabile, poi, v’era una sorta di singolare inquietudine ed eccitazione nel suo comportamento, simile nientemeno che al brillare d’un diamante, in quel suo luccicare e risplendere ad ogni sussulto del petto che lo sfoggiava. I bimbi sentono sempre sulla propria pelle l’agitazione di quanti gli siano vicini; soprattutto, percepiscono sempre un qualunque problema o mutamento radicale imminente nelle circostanze domestiche; e dunque Pearl, che del seno inquieto della madre era la gemma, tradiva, con il danzare dei suoi spiriti, emozioni impossibili da individuare nell’immobilità marmorea del volto di Hester.

Tale effervescenza la faceva librare quasi fosse un uccellino; non pareva camminare a fianco della madre. Stava sempre a cantare a squarciagola melodie disordinate, inarticolate, e talvolta dai toni acuti. Quando arrivarono alla piazza del mercato, si fece ancor più agitata, percependo il fermento e il trambusto che rendevano viva l’atmosfera, dal momento che di solito quel posto assomigliava più ai prati sconfinati e solitari davanti al luogo di culto di un villaggio, che al centro del commercio cittadino.

“Che succede, mamma, cosa c’è?” esclamò. “Perché mai, oggi, non sono tutti a lavorare? È forse vacanza per il mondo intero? Guarda, c’è il fabbro! S’è ripulito la faccia piena di fuliggine e ha messo il vestito del Sabbath: sembra quasi che voglia far festa ora, ma ci vorrebbe qualcuno che glielo insegnasse, a festeggiare! E guarda mastro Brackett, il vecchio carceriere, che mi sorride e fa dei cenni con la testa. Perché, madre?”

“Si ricorda di te quando eri piccolina, bimba mia,” rispose Hester.

“Non dovrebbe sorridermi e farmi dei cenni, quel vecchio tetro, scuro e con gli occhi brutti!” disse Pearl. “Se vuole può farli a te quei cenni, perché tu sei vestita di grigio e porti la lettera scarlatta. Ma, guarda, madre, quante facce di gente sconosciuta; e gli indiani, e i marinai! Perché sono venuti tutti alla piazza del mercato?”

“Sono in attesa di veder passare la processione,” disse Hester. “Devono sfilare il governatore e i magistrati, i reverendi, e tutte le persone buone e importanti, con la musica, e i soldati che li precedono.”

“Ci sarà anche il pastore?” domandò Pearl. “E mi accoglierà a braccia aperte come quando mi avete portato da lui sulla riva del ruscello?”

“Ci sarà, piccola,” rispose la madre. “Ma non ti saluterà, oggi; né devi farlo tu.”

“Che uomo strano e triste!” disse la piccola, come se si rivolgesse in parte a se stessa. “Nella notte oscura ci chiama a sé e vi tiene, mi tiene per mano come quando eravamo in piedi insieme, là sul patibolo! E nel profondo della foresta, dove soltanto i vecchi alberi possono sentire e vedere uno straccio di cielo, parla con voi seduto su un cumulo di muschio! Mi bacia pure la fronte, e il piccolo torrente quasi non riusciva a lavarlo, quel bacio! Ma qui in questa giornata assolata, in mezzo a tutti, lui non ci conosce, né noi dobbiamo mostrare di conoscerlo! Che uomo strano e triste, sempre con la mano sul cuore!”

“Buona, Pearl! Queste cose tu non le capisci,” disse la madre. “Non pensare al pastore, ma guardati intorno, e vedi come sono tutti felici, oggi. I bambini escono da scuola, e gli adulti vanno via dalle loro botteghe o dai campi per fare festa. In questo giorno, infatti, a governarli sarà un uomo nuovo; e quindi, come accade da quando è stata fondata la prima nazione, tutti si rallegrano e gioiscono, come se ci fosse un anno prospero e felice infine alle porte, per il povero vecchio mondo!”

Era proprio come diceva Hester, circa l’inusuale allegria che illuminava i volti di tutti. In queste festività annuali, come accadeva allora, e come sarebbe stato per gran parte dei due secoli successivi, i puritani condensavano ed esprimevano in pubblico ogni gioia e felicità che ritenevano potesse concedersi la debolezza umana; quindi, disperdendo le normali nubi in quella singola occasione festosa, sembravano vagamente meno severi di quanto non sarebbero state altre genti durante un periodo di generale calamità.

Ma forse stiamo esagerando con le tinte grigie e fosche, che peraltro caratterizzavano i modi e i comportamenti del periodo. La gente nella piazza del mercato di Boston non aveva ereditato per nascita la mestizia puritana. Erano originari inglesi, e i loro padri avevano vissuto nella gloriosa magnificenza dell’era elisabettiana, epoca in cui il mondo non conosceva un popolo tanto imponente, maestoso e gioioso come quello incarnato nella sua totalità dall’Inghilterra. Se avessero ereditato quel gusto, i coloni del New England avrebbero ricordato ogni evento di pubblica nota con falò, banchetti, rappresentazioni teatrali e processioni. Né sarebbe stato impraticabile, nell’osservanza dello splendido cerimoniale, combinare allegre forme di ricreazione con la solennità, ed abbellire in maniera grottesca ma fulgida, per così dire, quella grandiosa veste dello stato che una nazione indossa durante tali festività. V’era l’ombra d’intenzioni del genere nel modo in cui veniva celebrata la giornata che inaugurava l’anno politico della colonia. Il fievole riflesso di uno splendore rimasto nella memoria, la diluita e incolore ripetizione variegata di quanto avevano visto nella vecchia e superba Londra – per non scomodare un’incoronazione reale, ma l’insediamento di un sindaco sì – potevano rinvenirsi nei costumi istituiti dai nostri antenati, con riferimento all’entrata in ruolo annuale dei magistrati. I padri e fondatori del Commonwealth – lo statista, il prete, il soldato – ritenevano loro dovere assumere un aspetto esteriore di solenne maestosità, che in accordo con uno stile antico veniva visto come una veste appropriata all’importanza pubblica o sociale. Tutti si facevano avanti per muoversi in processione di fronte agli occhi della gente, e donare così la tinta di una necessaria dignità alla semplice architettura di un governo istituito tanto di recente.

In quei momenti, poi, si permetteva alla gente, per non dire che la si incoraggiava, a rilassare le maglie della severa e puntuale dedizione alle varietà dei loro rozzi impieghi lavorativi, che in altre circostanze parevano esser tutt’uno con la religione. Qui, va detto, non v’erano i ludici intrattenimenti popolari così facili a reperirsi nell’Inghilterra elisabettiana o in quella giacomiana; niente spettacoli teatrali improvvisati, menestrelli con le loro arpe e le ballate leggendarie, o saltimbanchi con le scimmie che danzavano al suono della musica; niente giocolieri coi loro trucchi di finta magia, né un pagliaccio a far ridere le folle con storielle magari vecchie di cent’anni, ma ancora efficaci perché ricorrevano alle sorgenti più comuni dell’ilarità e della simpatia. Tutti questi professionisti dell’allegria nelle sue varie forme avrebbero subito una rigida repressione, non solo per la severa disciplina della legge, ma piuttosto per quel sentimento condiviso che le dona vitalità. Nondimeno, però, i volti onesti della gente sorridevano; magari in maniera cupa, ma di cuore. Non mancavano le gare sportive, a cui i coloni avevano assistito e preso parte molto tempo prima nelle fiere di campagna o nei campi dei villaggi in Inghilterra, e che si pensava potessero ben sopravvivere in questa nuova terra, per via del coraggio e del carattere virile insiti in quelle attività. Incontri di lotta al modo di quelli della Cornovaglia o di quelli, differenti, del Devonshire, si vedevano qua e là nella piazza del mercato; in un angolo si dava un duello con le lance a punta ferrata, e, cosa che attraeva ogni attenzione, sul palco della gogna già tanto caro alle nostre pagine due mastri schermitori stavano proprio per iniziare un’esibizione con scudo tondo e spadone. Ma per il disappunto di tutti, quest’ultima tenzone fu interrotta dall’intervento del banditore, il quale non poteva tollerare una simile violazione della maestà legale con un tale affronto ad uno dei suoi luoghi consacrati.

Non sarebbe eccessivo affermare, in generale (essendo per il popolo una relativa novità quella di doversi comportare senza allegria, visto che i padri nel loro tempo avevano saputo divertirsi, eccome), che quei puritani di allora avrebbero ben figurato in quanto a feste e intrattenimenti rispetto ai loro posteri e, nonostante il gran divario d’anni, persino rispetto a noi. I loro discendenti immediati, la generazione successiva a quella dei primi emigranti, hanno sfoggiato le tinte più funeree del puritanesimo e oscurato talmente l’immagine della nazione che tutti gli anni seguenti non sono bastati a schiarirla. Dobbiamo ancora tornare ad apprendere l’arte dimenticata dell’allegria.

L’immagine della vita umana nella piazza del mercato, nonostante le generali sfumature di grigio, marrone o nero degli emigranti inglesi, era comunque ravvivata da una diversità di colori. Un gruppo di indiani, con quelle loro vesti di pelle di daino da selvaggi, ma singolari e raffinatamente ricamate – le cinture di conchiglie rosso e giallo ocra, le piume – e armati di arco, freccia e lancia dalla punta in pietra, se ne stavano in disparte con espressioni estremamente inflessibili e severe, espressioni inarrivabili persino per i puritani. Per quanto eccentrici fossero questi barbari dipinti, non erano loro lo spettacolo più fuori dal comune. La palma spettava ad alcuni marinai, parte della truppa a bordo del vascello proveniente dalle colonie spagnole nei Caraibi, scesi a terra per sondare gli umori dell’Election Day. Parevano dei banditi dall’aspetto sconvolto, con le facce bruciate dal sole e le barbe foltissime; i pantaloni larghi e corti erano spesso tenuti ai fianchi da cinture con fibbie in oro; stavano sempre con un coltellaccio in mano, e a volte con una spada. Da sotto le ampie tese dei cappelli di foglie di palma, brillavano occhi in cui, persino quando di buon umore e in preda all’allegria, albergava una sorta di ferocia animale. Trasgredivano impavidi e senza scrupoli tutte le buone maniere a cui si attenevano gli altri; fumavano tabacco proprio sotto al naso del banditore, mentre una sola fumata sarebbe costata a un cittadino uno scellino di multa; e tracannavano a volontà vino e acquavite dalle loro fiaschette, sfoggiate liberamente di fronte alla moltitudine sbalordita che li circondava. Il che dava con chiarezza il polso della parzialità del periodo in quanto a schemi morali, che erano sì rigidi, ma non con chi solcava i mari: a loro erano concesse delle licenze, non solo per i comportamenti sregolati che tenevano sulla terraferma, ma anche per quelli tanto più audaci a cui si davano sul proprio elemento. Il marinaio di allora somiglierebbe molto ai pirati di oggi. Non può esservi dubbio, ad esempio, che questa stessa ciurma, per quanto non delle peggiori all’interno della fratellanza dei navigatori, fosse stata colpevole di tali ruberie al commercio spagnolo da renderli tutti pendagli da forca, qualora fossero finiti in una moderna corte di giustizia.

Ma il mare, in quel lontano periodo, si sollevava, si gonfiava e spumeggiava più o meno a suo piacimento, soggetto soltanto ai venti di tempesta, con pochi o nessun tentativo di interposizione delle leggi umane. Il bucaniere sull’onda poteva abbandonare la sua vocazione e divenire all’improvviso, se così desiderava, uomo probo e devoto sulla terraferma; né, per quanto all’apice della carriera d’una vita sregolata, lo si considerava personaggio con cui fosse sconveniente commerciare o intavolare una casuale discussione. Così, gli anziani puritani, con le loro vesti nere, le stole inamidate, e i cappelli a pan di zucchero, sorridevano non malevolmente al clamore e al comportamento rozzo di questi allegri naviganti; e non suscitò sorpresa o avversione quando un cittadino vecchio quanto Roger Chillingworth, il medico, fu visto accedere alla piazza del mercato, e parlare in tutta intimità con il comandante del vascello in questione.

Quest’ultimo era di gran lunga la figura più pomposa e appariscente all’aspetto tra tutti i presenti. Portava una profusione di nastrini sulla veste, un ricamo dorato sul cappello, circondato per giunta da una catena d’oro, e sormontato da una piuma. Aveva al fianco una spada, e una cicatrice da fendente sulla fronte, che per la sua pettinatura particolare sembrava voler mettere in mostra anziché nascondere. Chiunque vivesse sulla terraferma avrebbe difficilmente potuto addobbarsi a quel modo, mostrarsi in volto, e sfoggiare il tutto con tale aria audace senza finire debitamente interrogato da un magistrato, per poi incorrere in una multa, nell’arresto, o forse nell’esposizione pubblica. Riguardo al capitano della nave, tuttavia, ciò veniva considerato parte del personaggio, come le squame luminescenti di un pesce.

Allontanatosi che fu dal medico, il comandante della Bristol ciondolò pigramente per la piazza del mercato finché, capitato per caso nel punto in cui si trovava Hester Prynne, gli sembrò di riconoscerla e non esitò a rivolgersi a lei. Come accadeva di solito ovunque si trovasse, si creava attorno a lei un piccolo vuoto, una sorta di cerchio magico al quale, per quanto ognuno si tenesse a una qualche distanza sgomitando, nessuno osava avvicinarsi o sentiva di dover accedere. Era un esempio della solitudine morale forzata in cui la lettera scarlatta immergeva chi fosse destinato a portarla: in parte per il proprio riserbo, e in parte per l’istintivo ma non più troppo scortese ritirarsi dei suoi consimili. Ora come mai in precedenza, tale comportamento giunse propizio, poiché permise ad Hester e al marinaio di parlare senza il rischio di essere origliati; tanto mutata era la reputazione di Hester Prynne tra la gente che la matrona più rispettata in città per la sua rigida condotta morale non avrebbe potuto intavolare una tale conversazione dando minor scandalo.

“Dunque, signora,” disse il marinaio, “devo dire al cambusiere di preparare un’altra cuccetta oltre a quelle che abbiamo messo in conto! Niente minacce di scorbuto o tifo in questo viaggio! Tra il medico della nave e quest’altro dottore, l’unica paura può venire dalle medicine o dalle pastiglie; e poi a bordo abbiamo un cumulo di medicinali acquistati da un vascello spagnolo.”

“Che intendete dire?” chiese Hester, più sgomenta di quanto non lasciò trasparire. “Avete un altro passeggero?”

“Come, non lo sapete?” esclamò il comandante. “Quel medico laggiù, Chillingworth si fa chiamare, ha in mente di fare il viaggio sulla mia nave con voi. Sì, sì, certo che lo conoscete; mi dice che sta col vostro gruppo, ed è un amico intimo del signore di cui mi parlaste, quello che è a rischio tra questi vecchi governatori puritani dal dente avvelenato!”

“Loro si conoscono, e anche bene,” replicò Hester, affettando una certa calma, ma in preda alla più totale costernazione. “Hanno vissuto a lungo insieme.”

Non si dissero altro, il marinaio ed Hester Prynne. Ma in quel momento lei vide il vecchio Roger Chillingworth all’angolo più lontano della piazza del mercato che le sorrideva; un sorriso da cui si evinceva, attraversando la grande e rumorosa piazza, tra le chiacchiere, le risa, i vari pensieri, gli stati d’animo e gli interessi della folla, un significato segreto e terribile.





5


La processione


Prima che Hester Prynne potesse raccogliere i pensieri e riflettere su come agire di fronte a questa nuova e sconcertante piega degli eventi, un suono di musica militare si udì dalla strada contigua. Indicava l’avanzare della processione dei magistrati e dei cittadini verso il luogo di culto, dove in ossequio a un’abitudine già istituita, e da allora in poi osservata, il reverendo Dimmesdale avrebbe pronunciato il sermone dell’Election Day.

Girando l’angolo subito si affacciò la testa della processione, in marcia lenta e imponente, per poi attraversare la piazza del mercato. Prima giunse la musica. Comprendeva strumenti vari, forse non armonizzati in modo perfetto e suonati in maniera approssimativa, ma comunque adatti allo scopo per il quale la consonanza di tamburo e chiarina si rivolgeva alla folla, ovvero quello di donare un’aria più eroica e nobile alla scena di vita davanti ai loro occhi. La piccola Pearl dapprima batté le mani, ma poi smarrì per un attimo quell’eccitazione continua che l’aveva mantenuta senza sosta in stato di vivacità per tutto il mattino, e restò con lo sguardo fisso e in silenzio; poi sembrò librarsi in alto come un uccello marino, in volo sul gonfiarsi e il montare dell’onda di suono. Ma a riportarla al suo stato d’animo precedente fu il sole che brillava sulle armi e le armature lucide del contingente di soldati a seguito dei musicanti, quasi fossero una scorta onoraria della processione. Quel corpo militare, ancora in attività e che continua a marciare da tempi immemori in virtù d’una reputazione onorevole e antica, non era roba da mercenari. I suoi ranghi ospitavano gentiluomini pungolati da un impulso marziale che li aveva indotti a tentare di istituire un Collegio militare dove apprendere, in combutta con i cavalieri templari, la scienza e anche le pratiche belliche, per quanto ciò potesse essere appreso tramite l’esercizio della pace. La grande stima accordata alla tempra militaresca la si scorgeva nel portamento nobile di ognuno dei membri della compagnia. Alcuni avevano per giunta ottenuto il diritto ad assumere il titolo e la gloria dell’appartenenza all’esercito, per via dei servizi prestati nei Paesi Bassi e in altri campi di battaglia in Europa. L’intera schiera, poi, ammantata di lucido acciaio e con piume ondeggianti sugli elmi luminosi, sortiva un effetto splendente che nessuna parata dei giorni nostri può aspirare ad ottenere.

Eppure le autorità civili più importanti, al seguito immediato della scorta militare, meritavano ancor di più l’attenzione di un osservatore non banale. Persino nel contegno esteriore mostravano un che di maestoso, tale da far apparire volgare il passo nobile del guerriero. Era un’epoca in cui quel che chiamiamo talento riceveva meno considerazione di adesso, mentre quanto v’era di massiccio, a dare al carattere un’impressione di solida dignità, era tenuto maggiormente da conto. La gente possedeva per diritto ereditario l’inclinazione alla riverenza, tramandato alle generazioni successive in proporzioni minori se non per nulla, infondendo così una capacità molto inferiore di selezionare e giudicare gli uomini pubblici. Magari sarà un cambiamento per il meglio o per il peggio, e forse in parte entrambe le cose. In quell’epoca lontana, i coloni inglesi giunti su queste rive selvagge, dopo essersi lasciati alle spalle re, nobili, e altri solenni dignitari, quando ancora era forte in loro la predisposizione alla riverenza, la accordarono alle teste canute e alle sembianze venerande dell’età, a una integrità longeva, alla ferma saggezza, all’esperienza colorata di tinte tristi, e ai talenti del tipo severo e serioso che danno l’idea della permanenza, e passano sotto la definizione generale di rispettabilità. Questi statisti della prima ora, dunque, i vari Bradstreet,37 Endicott,38 Dudley,39 Bellingham,40 e i loro pari, elevati ai ranghi del potere dalle primissime scelte del popolo, spesso non brillavano per intelligenza; si distinguevano per una ponderosa sobrietà, piuttosto che per le doti intellettuali. Possedevano forza e sicurezza di sé, e in tempi di difficoltà o pericolo sapevano difendere il bene dello stato come una catena di scogliere contro una marea in tempesta. I tratti del carattere qui descritti venivano ben rappresentati dai volti squadrati e dall’imponenza fisica dei nuovi magistrati coloniali. Per quanto concerneva il loro comportamento per natura autoritario, non avrebbe fatto vergogna alla madrepatria ammirare questi primi uomini d’una reale democrazia all’interno della camera dei Pari o nel gabinetto privato del sovrano.

Subito dopo i magistrati, veniva il giovane e illustre sacerdote dalle cui labbra si attendeva uscisse il discorso religioso della celebrazione annuale. In quel periodo era nella sua professione, e non tanto nella vita politica, che si manifestava l’abilità intellettuale; infatti, lasciando da parte motivi più alti, tale ruolo offriva incentivi così potenti, come si evinceva dal rispetto di una comunità che quasi vi si concedeva in adorazione, da conquistare al proprio servizio i più ambiziosi. Persino il potere politico, come nel caso di Increase Mather,41 era alla portata di un prete di successo.

Quanti vedevano adesso Mr Dimmesdale, osservarono che mai, dal suo arrivo sul suolo del New England, aveva egli sfoggiato nell’andatura e all’aspetto una tale energia nello stare al passo con la processione. Non v’era, nella sua camminata, la spossatezza di un tempo; non era ricurvo, né si teneva la mano mestamente all’altezza del cuore. Eppure, a ben guardare, la forza del religioso non sembrava corporea. Forse era spirituale e impartita dal soccorso angelico. Magari era il tonico di quel potente cordiale, distillato soltanto nella fucina di una onesta e provata fornace di pensiero. Oppure il suo temperamento sensibile era stato probabilmente rinvigorito dall’ondulare avanti e indietro della musica forte e squillante che sembrava sollevarlo sulle sue onde ascendenti. In ogni modo, il suo aspetto era tanto astratto da far dubitare che Mr Dimmesdale nemmeno la sentisse quella musica. Il corpo procedeva con forza inusuale. Ma dove si trovava la mente? Sprofondata nelle remote regioni dell’interiorità, occupata in attività soprannaturali, unita in marcia a una processione di pensieri solenni che sarebbero scaturiti di lì a breve; e lui non vedeva nulla, non sentiva nulla, non sapeva nulla di quanto lo circondasse; ma era l’elemento spirituale a sorreggerne l’esile scheletro, portandolo in avanti inconsapevole del suo peso e convertendolo in spirito. Uomini dall’intelletto acuto, occasionalmente possiedono, se colti da malattia, la forza di compiere sforzi sovrumani, nei quali per tanti dì profondono le proprie energie, salvo poi, per altrettanti giorni, ritrovarsi esanimi.

Hester Prynne, fissando intenta il religioso, percepiva un’influenza nefasta su di sé; ma da cosa o da dove questa provenisse, non sapeva dire, se non per il fatto che l’uomo le appariva tanto remoto dalla propria sfera, e definitivamente oltre la sua portata. Almeno uno sguardo di riconoscimento, aveva immaginato, avrebbe dovuto darsi tra loro. Pensò alla cupa foresta con la sua piccola valle solitaria, l’amore, l’angoscia, e il tronco ricoperto di muschio su cui, seduti mano nella mano, avevano mescolato le proprie discussioni angoscianti e appassionate al melanconico mormorare del ruscello. Si erano conosciuti così nel profondo in quell’occasione! Era lui quest’uomo? Quasi non lo riconosceva, adesso! Procedeva orgoglioso, ammantato com’era dalla musica robusta, con la processione dei venerabili padri maestosi, tanto inarrivabile nella sua collocazione mondana, e ancor più nella coltre distante dei pensieri freddi attraverso cui lei ora lo osservava! Lo spirito della donna sprofondò all’idea che tutto fosse un’illusione e che, per quanto il sogno trattenesse tinte vivaci, non poteva esservi alcun reale legame tra lei e il religioso. E per via di quella femminilità che le rimaneva, Hester non riusciva quasi a perdonargli (tantomeno ora che il passo pesante del loro Destino si faceva sentire così da presso e sempre più vicino!) l’aver saputo ritirarsi tanto completamente dal mondo che con lei condivideva, lasciandola a brancolare nel buio, con le fredde mani protese, ma senza trovarlo.

Pearl percepì i sentimenti della madre e mostrò empatia, o forse sentiva anche lei la distanza e l’intangibilità che avvolgevano il pastore. Durante la processione la piccola restò turbata: saltellava a destra e a manca come un uccello sul punto di spiccare il volo. Una volta passata, alzò lo sguardo verso Hester:

“Madre,” disse, “quello là era lo stesso pastore che mi ha dato un bacio sulla riva del torrente?”.

“Stai buona, cara piccola Pearl!” sussurrò la madre. “Nella piazza del mercato non dobbiamo star sempre a parlare di quel che ci succede nella foresta.”

“Non potevo esserne certa, sembrava così strano,” continuò la bambina. “Altrimenti sarei corsa da lui per chiedergli di darmi un bacio, ora, davanti a tutti; proprio come ha fatto tra quegli alberi oscuri. Cosa avrebbe detto il pastore, madre? Si sarebbe stretto la mano al cuore? M’avrebbe rimproverato e cacciato via?”

“Che altro avrebbe potuto dire, Pearl,” rispose Hester, “se non che non è ora di baci, e che non si danno baci nella piazza del mercato? Meglio per te, sciocchina, il non aver parlato!”

Un’altra sfumatura dello stesso sentire, con riferimento a Mr Dimmesdale, fu espressa da una persona la cui eccentricità, o meglio follia, come dovremmo chiamarla, la spinse a un’azione che pochi concittadini si sarebbero arrischiati a compiere: intavolare una discussione in pubblico con colei che portava la lettera scarlatta. Era madama Hibbins, la quale, vestita pomposamente, con tripla gorgiera, pettorina ricamata, abito sontuoso in velluto, e bastone dal pomello in oro, s’era fatta avanti per seguire la processione. Poiché questa decrepita signora era rinomata (e in seguito le costò nientemeno che la vita) per essere la protagonista di tante opere di negromanzia, la folla le si apriva davanti e pareva spaventata di sfiorarne le vesti, quasi tra quelle pieghe maestose si annidasse la peste. A vederla insieme a Hester Prynne, per quanto fossero in molti a trattare quest’ultima cordialmente, il terrore che ispirava madama Hibbins raddoppiò, causando un generale allontanamento dalla parte della piazza del mercato in cui si trovavano le due donne.

“Insomma, quale immaginazione mortale poteva concepirlo!” sussurrò la vecchia signora a Hester in confidenza. “Quel sacerdote là! Il santo in terra, come lo reputa la gente e come ci appare, devo dire! Chi, adesso, tra quelli che lo vedono passare in processione potrebbe immaginarsi quanto poco tempo sia trascorso da quando è uscito dal suo studio masticando ancora le parole ebraiche delle Scritture e per andarsi a fare una passeggiata nella foresta, parola mia! Eh sì! Noi lo sappiamo cosa significa, Hester Prynne! Ma in verità e in tutta sincerità, faccio fatica a credere sia la stessa persona. Ho visto tanti membri della parrocchia seguire la musica e danzare come me, quando il violinista era quell’Altro; e magari nella danza si passava da uno stregone indiano a un mago della Lapponia! Non è che uno scherzetto, per una che sa come va il mondo. Ma questo pastore! Ci giurereste, Hester, che si tratta della stessa persona incontrata sul sentiero della foresta?”

“Signora, non so di cosa parlate,” rispose Hester Prynne, percependo come madama Hibbins desse di matto, eppure stranamente turbata e impaurita dalla sicurezza di sé con cui la donna affermava esserci un rapporto personale tra tante persone (e lei tra loro) e il Maligno. “Non sarò io a parlare in libertà di un devoto e colto ministro della Parola come il reverendo Dimmesdale!”

“Vergogna, donna, vergogna!” esclamò la vecchia, scuotendo il dito sotto il naso di Hester. “Pensate che dopo tante volte nella foresta non sia in grado di individuare chi altro ci sia stato? Proprio così, anche quando non gli son rimaste attaccate nei capelli le foglie delle ampie ghirlande con cui hanno danzato! Vi conosco, Hester; quel marchio lo conosco. Lo vediamo tutti alla luce del sole, e poi ardere come una fiamma rossa di notte. Lo portate apertamente, e su questo non v’è dubbio. Ma il pastore! Fatevelo dire in confidenza! Quando l’Uomo Nero vede uno dei suoi servitori con contratto firmato e sigillato, tanto timido nel riconoscere il legame che lo unisce a lui, proprio come fa Mr Dimmesdale, Egli opera affinché il marchio si riveli alla luce del giorno e di fronte agli occhi del mondo! Cosa cerca di nascondere il prete, con la mano sempre sul cuore? Che mi dite, Hester Prynne?”

“Allora, mia buona madama Hibbins?” chiese impaziente la piccola Pearl. “Voi, l’avete visto?”

“Non preoccuparti, cara!” rispose madama Hibbins, facendo a Pearl una profonda riverenza. “Lo vedrai anche tu, prima o poi. Si dice, piccola, che appartieni alla genia del Principe dell’Aria! Ci verrai, a cavallo con me, una di queste belle notti, a conoscere tuo padre? Così saprai perché il pastore si tiene la mano sul cuore!”

Con una risata tanto acuta da raggiungere ogni orecchio nella piazza del mercato, la vecchia bizzarra prese commiato.

La preghiera preliminare era stata recitata nel luogo di culto, e già si sentiva il tono di voce del reverendo Dimmesdale iniziare il suo discorso. Un sentimento irresistibile fece avvicinare Hester. Dal momento che l’edificio sacro era troppo pieno di gente per ammettere un altro ascoltatore, la donna prese posto a fianco del patibolo su cui era montata la gogna. Era abbastanza vicina da sentire con le proprie orecchie l’intero sermone sotto forma di un indistinto ma variegato mormorio, nel fluire della voce inconfondibile del pastore.

Il suo organo vocale era esso stesso un prezioso talento, visto che un ascoltatore, anche senza capire nulla delle parole pronunciate da chi predicava, poteva lasciarsi cullare avanti e indietro dal mero tono e dalla cadenza. Come ogni altra musica, infondeva passione e pathos, emozioni nobili o delicate, nell’idioma proprio del cuore umano, ovunque questo avesse ricevuto la propria istruzione. Il suono, attutito com’era, dovendo attraversare le mura della chiesa, Hester Prynne lo ascoltava intenta e in un’armonia tanto intima che il sermone per tutto il tempo significò per lei qualcosa che oltrepassava le parole indistinte. Queste, forse, se udite con maggior precisione, sarebbero state soltanto un medium più grossolano, un ostacolo al senso spirituale. Ora ne percepiva il tono basso, come del vento che si cheta per riposarsi; il tono poi risaliva, come attraverso gradazioni progressive di dolcezza e forza, finché il volume pareva ammantare la donna in un’atmosfera di timore e solenne grandiosità. Eppure, per maestosa che si facesse, di tanto in tanto, la voce, v’era sempre in essa un che di essenzialmente malinconico. Un’espressione vivace o smorzata di angoscia, un sussurro o un grido acuto, a seconda di come la si intendesse, di umanità sofferente, toccava la sensibilità del cuore di ognuno! A volte tale venatura profonda di pathos era tutto quel che si poteva sentir sospirare nel silenzio desolato, per quanto quasi non percepita. Però, anche quando la voce del pastore cresceva di tono e si faceva imperiosa, quando si profondeva entusiasta, e assumeva la massima ampiezza ed energia tanto da riempire la chiesa al punto da irrompere al di fuori delle sue solide mura e diffondersi nell’aria aperta; anche allora, se l’uditore avesse prestato orecchio attento, avrebbe potuto individuare il lamento del dolore. Cos’era? Il gemito di un cuore umano, abbattuto dall’angoscia, forse colpevole, lì a raccontare la propria colpa o pena segreta al grande cuore dell’umanità, implorando simpatia e perdono in ogni momento, in ogni accento, e mai invano! Era questo profondo bordone continuo a conferire al religioso la forza necessaria.

Per tutto il tempo, Hester rimase in piedi come una statua ai piedi del patibolo. Se la voce del pastore non l’avesse inchiodata lì, vi sarebbe stato comunque un inevitabile magnetismo in quel punto in cui lei identificava la prima ora della sua esistenza di infamia. Percepiva dentro di sé – era una sensazione troppo indefinita per divenir pensiero, eppure gravava come un peso sulla sua mente – che l’intera orbita del proprio vissuto, sia passato che futuro, fosse collegata a questo punto, e da questo derivasse unità.

La piccola Pearl, nel frattempo, si era allontanata dalla madre e giocava in libertà per la piazza del mercato. Col suo raggio erratico e splendente rallegrava la grigia folla, proprio come un uccello dal ricco piumaggio illumina un intero albero dal fogliame cupo svolazzando qua e là, un po’ visibile e un po’ nascosto tra il crepuscolo dell’intrecciarsi di foglie. Aveva un movimento ondulante, ma spesso deciso e irregolare. Indicava la vitalità inarrestabile del suo spirito, oggi doppiamente infaticabile in quella danza in punta di piedi, poiché istigato e riverberato dall’inquietudine della madre. Ogni volta che Pearl vedeva una qualunque cosa in grado di solleticarne la curiosità mai ferma e vagante, vi si lanciava e, potremmo dire, agguantava la persona o la cosa come fosse di sua proprietà finché lei lo desiderava; ma non contraccambiava, e non concedeva a nessuno neanche il più piccolo scampolo di controllo sui propri movimenti. I puritani osservavano e, sebbene sorridessero, non erano meno inclini a dichiarare la piccola un rampollo del diavolo, per via dell’indescrivibile fascino dato dalla bellezza e dall’eccentricità risplendenti nella sua figurina, effervescenti in quell’entusiasmo. Correva e guardava il selvaggio indiano in volto, tanto che questo veniva ad apprendere di una natura più ribelle della sua. Poi, con audacia innata, ma anche caratteristico riserbo, si tuffava nel bel mezzo di un gruppo di marinai, quegli uomini indomiti con le loro gote brunite, appartenenti all’oceano come gli indiani alla terraferma; e loro la guardavano stupiti e ammirati, quasi un fiocco di schiuma del mare avesse preso la forma di una fanciullina, e si fosse dotata dell’anima del fuoco marino i cui barlumi sprizzano di notte da sotto la prua.

Uno di questi naviganti, anzi, il comandante della nave, quello che aveva parlato con Hester Prynne, fu tanto colpito dall’aspetto di Pearl che tentò di metterle le mani addosso per rubarle un bacio. Scoprendo che era impossibile toccarla quanto catturare un colibrì in aria, si tolse dal cappello la catena d’oro che vi era intrecciata e la lanciò alla piccola. Pearl se la mise immediatamente intorno al collo e ai fianchi, con una tale gioiosa maestria che, una volta sistemata, divenne parte della sua figura, e sarebbe stato difficile immaginarsela senza.

“Tua madre è quella donna là, con la lettera scarlatta?” chiese il marinaio. “Le porteresti un messaggio da parte mia?”

“Solo se il messaggio non mi dà noia,” rispose Pearl. “Allora dille,” replicò, “che ho parlato col vecchio dottore, quello dal volto scuro e con la gobba: ci penserà lui a portare il suo amico a bordo, un signore che lei conosce. Quindi, non stia a preoccuparsi se non di portare se stessa e te. Glielo dirai, streghetta?”

“Madama Hibbins dice che mio padre è il Principe dell’Aria!” esclamò Pearl, con un sorriso capriccioso. “Se mi chiami così, glielo dico e la tua nave andrà incontro a una tempesta!”

Procedendo a zigzag per la piazza del mercato, la piccola tornò dalla madre e le comunicò quanto aveva detto il marinaio. Lo spirito forte, calmo e tenace di Hester per poco non finì per affondare allo scorgere il profilo fosco e oscuro di un destino inevitabile rivelatosi proprio nel momento in cui si apriva per lei e per il pastore uno spiraglio al di fuori del labirinto delle loro miserie, sfoggiando un sorriso implacabile nel bel mezzo del reciproco cammino.

Con la mente tormentata dalla terribile perplessità che l’annuncio del marinaio le aveva infuso, veniva sottoposta ad una prova ulteriore. V’erano in giro tante persone, venute da ogni dove nelle vicinanze, le quali, non avendola mai vista coi propri occhi, avevano pur sentito della lettera scarlatta; e sulla storia s’era ricamato tanto da renderla più brutta di quel che non fosse, per via di una miriade di esagerazioni e falsità. Queste, dopo aver esaurito tutti gli altri divertimenti, s’accalcarono intorno ad Hester Prynne con l’invadenza tipica degli zotici maleducati. Per quanto insolente, tuttavia, non riusciva tale curiosità a farli avvicinare al di qua di un perimetro di discreta ampiezza. A quella distanza, infatti, rimanevano, immobilizzati dalla forza centrifuga che la ripugnanza del simbolo misterioso ispirava loro. Anche l’intera schiera di marinai, vedendo la ressa di quegli spettatori e comprendendo che ad attrarli era la lettera scarlatta, giunsero, coi loro volti da canaglie bruciati dal sole, ad affacciarsi al cerchio. Persino gli indiani furono colpiti da una sorta di freddo riverbero della curiosità dell’uomo bianco, e facendosi strada tra la folla incollarono i loro occhi neri da serpe al seno di Hester, forse convinti che chi indossava un tale simbolo splendente dovesse essere una persona altamente rispettata tra la sua gente. Infine, i concittadini (per una languida rinascita di interesse nei confronti di questo simbolo ultranoto, dovuta ad empatia nei confronti della curiosità che negli altri suscitava) ciondolavano pigramente in quel punto per il tormento di Hester Prynne, tormento probabilmente maggiore rispetto a quello provocato dal comportamento degli altri, per via di quel loro sguardo freddo di ordinaria vergogna a cui lei era abituata. Hester vedeva e riconosceva le facce identiche di quel gruppo di matrone che l’avevano attesa all’uscita dalla prigione sette anni prima; tutte tranne una, la più giovane, l’unica a mostrarle compassione, di cui in seguito aveva cucito le vesti funebri. All’ultima stazione, quando era oramai in procinto di gettar via la lettera incandescente, era tornata ad essere stranamente il centro della scena, suscitando un interesse che le faceva bruciare sul seno il suo emblema, ancor più di quanto non avesse fatto dal primo giorno in cui l’aveva indossato.

Mentre Hester se ne stava lì nel cerchio di ignominia in cui la sottile crudeltà della sua pena sembrava averla inchiodata per sempre, l’ammirevole predicatore guardava in basso dal suo sacro pulpito alla sua folla, una folla il cui spirito più profondo gli aveva concesso il controllo su di sé. Il santo ministro in chiesa! La donna della lettera scarlatta nella piazza del mercato! Quale fantasia sarebbe tanto irriverente da ipotizzare che il marchio bruciante su entrambi fosse il medesimo?





5


La rivelazione della lettera scarlatta


La voce eloquente, che aveva fatto librare in volo le anime del pubblico come sulle gonfie onde del mare, infine si spense. Vi fu un silenzio momentaneo, profondo come quello che deve seguire un oracolo. Sorsero poi un mormorio e un trambusto in parte attutito, come se gli ascoltatori, abbandonati dal nobile incantesimo che li aveva trasportati nelle regioni di una mente altra, stessero ora tornando in sé sotto il peso sempre incombente della soggezione e dello stupore. Un attimo ancora e la folla avrebbe cominciato a rifluire dalla chiesa. Adesso che tutto era finito, avevano bisogno di aria nuova, più adatta a sopportare la vita mondana e volgare in cui erano ricaduti, rispetto all’atmosfera che il predicatore aveva convertito in parole di fiamma e appesantito con l’intenso profumo del suo pensiero.

All’aria aperta il rapimento s’infranse in chiacchiere. Da un lato all’altro, la strada e la piazza del mercato erano tutte un brusio di encomi al pastore. I suoi ascoltatori non seppero darsi pace fin quando non poterono raccontarsi a vicenda quanto qualcuno aveva capito meglio di come qualcun altro non avesse potuto dire o sentire. Secondo l’opinione di tutti, non s’era mai udito nessuno porgere parole con spirito tanto nobile, santo, o saggio come in quel giorno; né l’ispirazione divina era mai fuoriuscita da labbra umane in maniera più palese che dalle sue. L’afflato spirituale, infatti, lo si vedeva discendere su di lui, possederlo, e fargli continuamente spiccare il volo rispetto al discorso scritto davanti ai suoi occhi, infondendogli così idee che dovevano risultare tanto meravigliose per lui quanto per i suoi ascoltatori. L’argomento pare fosse la relazione tra la Divinità e le comunità umane, con speciale riferimento a quel New England da loro fondato nel mezzo del nulla. Poi, verso la fine, uno spirito quasi profetico l’aveva investito, costringendolo a perseguire uno scopo tanto alto quanto quello degli antichi profeti di Israele: con la sola differenza che, mentre i veggenti giudaici avevano annunciato disgrazie e rovine alla propria terra, la sua missione era quella di predire un destino nobile e glorioso a questo popolo del Signore da poco radunatosi. Ma per tutto il tempo, e in ogni parola del discorso, v’era stato un certo tono di base, patetico, profondo, impossibile da interpretare altrimenti, se non come il rimpianto naturale di qualcuno che stia per andarsene. Sì, su quel pastore tanto amato da tutti al punto da non poter trattenere un sospiro d’angoscia qualora se ne fosse andato, incombeva la condanna di una morte prematura che li avrebbe presto lasciati tra le lacrime! Quest’idea del suo soggiorno terrestre temporaneo donava un’enfasi definitiva all’effetto prodotto dal predicatore; come se un angelo, nell’accedere ai Cieli, avesse scosso le ali lucenti sul popolo, per un attimo che era stato insieme di ombra e di splendore, e li aveva inondati con una pioggia di auree verità.

Così, si affacciava per il reverendo Dimmesdale – proprio come capita alla maggior parte delle persone nelle loro varie sfere, per quanto se ne accorgano raramente prima che sia già troppo tardi – una stagione della vita più splendente e piena di successi, rispetto al passato o a un qualunque futuro. Occupava, in quel momento, il rango più alto e stimato a cui i talenti dell’intelletto, la grande cultura, un’eloquenza convincente e una reputazione di santità immacolata potessero innalzare un religioso agli albori del New England, un’epoca in cui quella professione assicurava di per sé una posizione di riguardo. Proprio lì si trovava il pastore quando chinò la testa in avanti verso i cuscini del pulpito, al termine del sermone dell’Election Day. Nel frattempo, Hester Prynne stava accanto al patibolo della gogna, con la lettera scarlatta a bruciare sul petto!

Si sentivano di nuovo, adesso, il clangore della musica e il marciare cadenzato della scorta militare che usciva dal portone della chiesa. La processione sarebbe arrivata da lì fino al municipio, dove a completare le celebrazioni della giornata attendeva un solenne banchetto.

Una volta ancora, quindi, la gente ammirò la colonna di padri venerabili e pomposi muoversi per l’ampio sentiero, facendo largo con riverenza, su entrambi i lati, al governatore, ai magistrati, ai saggi e agli anziani, ai sacerdoti, e a tutte le persone famose e di rango che avanzavano in mezzo a loro. Quando ognuno si ritrovò nella piazza del mercato, la presenza di quella schiera venne accolta dal clamore. Questo, per quanto senza dubbio poteva essere rincarato, per forza e volume, dalla lealtà infantile che l’epoca accordava ai propri governanti, fu percepito come un irrefrenabile impeto di entusiasmo, suscitato nel pubblico da una tanto nobile eloquenza che ancora riverberava nelle loro orecchie. Tutti ne sentivano l’impulso, e nello stesso momento percepivano quel che agitava anche il proprio vicino. In chiesa, un simile istinto era stato tenuto a freno con difficoltà, ma a cielo aperto l’urlo aveva raggiunto lo zenit. Vi erano abbastanza esseri umani, e una sinfonia di sentimenti nobilmente articolati, sufficienti a produrre quel suono tanto più penetrante dei toni d’una tempesta, del fragore del tuono, o del clamore del mare: ovvero, quel poderoso montare di tante voci fuse in un solo grande grido dall’impulso universale, capace al contempo di fondere dei cuori diversi in uno solo. Mai dal suolo del New England s’era levano un simile urlo! Mai il suolo del New England aveva ospitato persona tanto venerata dai fratelli mortali quanto questo predicatore!

Come stava, egli, allora? Non aveva forse intorno al capo un alone simile a una nebbiolina brillante? Etereo com’era il suo spirito, e portato in una simile apoteosi da ammiratori in adorazione, il suo passo, nel mezzo della processione, stava davvero posando su polvere terrena?

Mentre procedevano i ranghi dei militari e dei padri civili della nazione, tutti gli occhi erano incollati sul punto in cui si vedeva il pastore che vi si avvicinava. L’urlo si smorzava fino a divenire un mormorio non appena era avvistato da una sezione dopo l’altra della folla. Com’era debole e pallido, nel mezzo di questo tripudio! L’energia, o piuttosto l’ispirazione che l’aveva sorretto nel pronunciare il sacro messaggio, la cui stessa forza proveniva dal Cielo, s’era ritirata ora che aveva assolto il suo ufficio. Il fuoco che avevano appena osservato divampargli in volto s’era spento, come una fiamma inesorabilmente estinta tra braci non più ardenti. Quasi non sembrava la faccia di un vivo, con quelle sfumature mortuarie; quasi non era in vita, così vacillante sui suoi passi e senza nerbo, vacillante ma senza cadere!

Un religioso suo confratello, il venerabile John Wilson, osservando lo stato in cui versava Mr Dimmesdale dopo il riflusso della sensibilità e dell’intelletto, si fece avanti in tutta fretta per offrirgli supporto. Il pastore, tremolante ma deciso, rifiutò il braccio del vecchio. Continuava a procedere, se tanto poteva dirsi, quasi fosse un neonato barcollante, verso la madre che a braccia aperte lo incitava a raggiungerla. E ora, per quanto impercettibile fosse il suo movimento, si ritrovava di fronte a quel patibolo ferito dalle intemperie che era scolpito nella sua memoria; lì, dove tanto tempo prima, all’inizio del terribile periodo intercorso, Hester Prynne aveva affrontato lo sguardo ingiurioso del mondo. Eccola Hester, e teneva per mano la piccola Pearl! E sul petto aveva la lettera scarlatta! Il pastore si fermò, nonostante la musica e l’avanzare festante della processione. Era chiamato a procedere in direzione della festa; ma lui si fermò.

Bellingham da qualche momento lo osservava con ansia. Lasciò in quel momento il proprio posto nella processione, e si fece avanti per dargli una mano, altrimenti, a giudicare dall’aspetto di Mr Dimmesdale, il religioso sarebbe crollato. Ma vi fu un qualcosa nell’espressione di quest’ultimo che frenò il magistrato, per quanto egli non fosse abituato a obbedire ai vaghi consigli che uno spirito offre all’altro. La folla, nel frattempo, guardava con timore e ammirazione. Questa caducità terrena era, ai loro occhi, soltanto un altro stadio dell’energia celeste del pastore; né sarebbe apparso un impossibile miracolo, sebbene investisse una persona così santa, se davanti a tutti fosse asceso alla luce del Cielo, facendosi sempre più impalpabile e splendente per poi svanire.

Si voltò verso il patibolo e protese le braccia. “Hester,” disse, “venite! Venite, mia piccola Pearl!”

Era uno sguardo spettrale quello con cui le rimirava; ma aveva un che di tenero e stranamente trionfante. La bambina, con uno dei suoi tipici movimenti da uccellino, volò a lui e lo abbracciò all’altezza delle ginocchia. Hester Prynne, lentamente, come sospinta da un fato inevitabile e contro la sua più ferrea volontà, anche lei gli si avvicinò; ma prima di raggiungerlo si fermò. In quell’istante il vecchio Roger Chillingworth si fece largo tra la folla, o forse, tanto oscuro, malato e perverso era il suo aspetto, emerse da un qualche luogo degli inferi per ghermire la sua vittima e farla arretrare rispetto al compimento della sua volontà! Sia quel che sia, il vecchio si affrettò ad afferrare il pastore per un braccio.

“Folle, fermatevi! Che avete in mente?” sussurrò. “Allontanate questa donna! E sbarazzatevi della bambina! Andrà tutto bene! Non sporcate la vostra reputazione per perire nel disonore! Posso salvarvi! Volete gettare nella vergogna la vostra sacra professione?”

“Voi, tentatore! Credo siate arrivato troppo tardi!” rispose il pastore, affrontando il suo sguardo con un misto di paura e fermezza. “Non avete più il potere di prima, io fuggirò da voi!”

Protese di nuovo la mano verso la donna dalla lettera scarlatta.

“Hester Prynne,” esclamò, con straziante convinzione, “nel nome di Colui che, tanto terribile e misericordioso, mi dona la grazia, in quest’ultimo momento, per fare quanto per mia grave colpa e insopportabile agonia mi sono trattenuto dal fare sette anni fa: venite da me e cingetemi con la vostra energia! La vostra energia, Hester; ma a guidarla sia la volontà che Dio mi ha concesso! Questo vecchio miserabile, per il torto da lui subito, si oppone a me con tutta la sua forza e con tutta la forza del demonio! Venite, Hester, venite! Datemi man forte su quel patibolo!”

La folla era in tumulto. Persone di rango e dignitari, lì a due passi dal prelato, rimasero tanto sorpresi e perplessi dal significato di quel che stavano vedendo – incapaci di accettare la spiegazione prontamente offerta ai loro occhi, o anche di immaginarne un’altra – da restare in silenzio e immobili nella contemplazione del giudizio che la Provvidenza sembrava in procinto di comminare. Osservavano avvicinarsi al patibolo e salirne gli scalini il prelato, appoggiato alla spalla di Hester e sorretto dal braccio di lei che lo cingeva; e la manina della figlia del peccato era ancora fermamente salda nella sua. Seguiva il vecchio Roger Chillingworth, come chi sia intimamente connesso al dramma della colpa e dell’angoscia di cui erano stati tutti attori; a buon diritto, dunque, per presenziare alla scena finale.

“Se lo aveste cercato in lungo e in largo sulla faccia della terra,” disse, fissando sinistramente il religioso, “non avreste trovato un luogo tanto segreto, nobile o infimo che fosse, da cui sfuggirmi, con l’eccezione di questo patibolo!”

“Ringrazio Colui il quale mi ci ha condotto!” rispose il pastore.

Eppure tremava e, volgendosi verso Hester con sguardo dubbioso e tormentato, tradiva nondimeno, e in maniera evidente, un fievole sorriso sulle labbra.

“Non è forse meglio,” mormorò, “di quanto abbiamo immaginato nella foresta?”

“Non so! Non so!” replicò in tutta fretta. “Meglio? Sì, così moriremo entrambi, e la piccola Pearl con noi!”

“Su voi e su Pearl Dio disporrà secondo la sua volontà,” disse il pastore, “e Dio è misericordioso! Lasciatemi compiere il volere che Egli ha reso per me chiaro e lampante. Infatti, Hester, sto morendo. Fate che possa caricarmi della mia vergogna al più presto.”

In parte tenuto in piedi da Hester Prynne, e stringendo la mano della piccola Pearl, il reverendo Dimmesdale si voltò verso i venerandi e nobili governanti, i santi pastori, suoi confratelli, la gente il cui gran cuore era del tutto sgomento per quanto cedesse a una cascata di lacrimevole empatia nel percepire che veniva rivelata loro, in quel momento, una qualche questione di vita o di morte, questione che, sebbene intrisa di peccato, lo era anche di angoscia e pentimento. Il sole, superata da poco la posizione meridiana, splendeva dall’alto sul religioso, donando alla sua figura una certa nitidezza e facendolo stagliare contro il resto della terra, affinché potesse fare la sua dichiarazione di colpevolezza davanti al tribunale dell’Eterna Giustizia.

“Popolo del New England!” esclamò con voce sovrastante, nobile, solenne e maestosa, eppure con un certo tremore ad attraversarla, e talvolta un picco nel tono di voce emerso dalle profondità insondate del rimorso e della pena. “Voi che mi avete amato! Voi che mi avete ritenuto santo! Guardatemi adesso, il più grande peccatore della terra! Infine! Infine! Sono nel punto in cui mi sarei dovuto trovare sette anni fa: qui, con questa donna il cui braccio, più della poca forza con la quale mi sono trascinato quassù, evita, in questo momento terribile, che io crolli in avanti! Guardate la lettera scarlatta che indossa Hester! Vi ha fatto rabbrividire! Dovunque abbiano vagato i suoi passi, dovunque, con quel peso ignominioso sulle spalle, sperasse di trovare quiete, il simbolo la avvolgeva di un bagliore funesto, fatto di timore e orribile ripugnanza. Ma v’era qualcuno, tra voi, di fronte al cui marchio di peccato e infamia non ha rabbrividito!”

Sembrò, a questo punto, che il ministro lasciasse in sospeso il proprio segreto. Ma poi combatté con la debolezza fisica, e ancor di più con la fragilità del cuore che tentava di avere la meglio su di lui. Sì liberò da ogni sostegno, e fece con ardore un passo avanti rispetto alla donna e alla bambina.

“Aveva su di sé, quell’uomo,”42 proseguì con una certa fierezza, e determinatissimo ad andare sino in fondo, “gli occhi di Dio ad osservarlo! Gli angeli da sempre lo additavano! Lo sapeva bene il diavolo, che lo logorava in continuazione con il tocco delle sue dita di fuoco! Ma egli con astuzia tenne il tutto nascosto a ciascuno, e camminò fra di voi con l’aspetto di uno spirito afflitto, tanto puro in un mondo di peccatori! E triste, mancandogli la schiera celeste dei suoi pari! Adesso, nell’ora della morte, si fa avanti di fronte a voi! Vi intima di guardare un’altra volta la lettera scarlatta di Hester! Vi dice che, nonostante tutto il suo misterioso orrore, non è se non l’ombra di quanto non porti lui al petto, e che persino questo, il suo marchio rosso, non è se non l’emblema di quanto gli brucia nel profondo del cuore! C’è fra di noi chi metta in dubbio il giudizio di Dio su un peccatore? Guardate! Guardate di tale giudizio un terribile testimone!”

Con movimento convulso si strappò la stola sacerdotale dal petto. Fu tutto rivelato! Ma sarebbe irriverente descrivere cosa. Per un istante lo sguardo tramortito dall’orrore della folla si concentrò sull’orrendo miracolo; il pastore, invece, aveva un ardore trionfante in volto, come di chi, nell’acme del dolore, abbia infine avuto la meglio. Poi crollò sul patibolo! Hester provò a sollevarlo un poco, tenendogli la testa sul petto. Il vecchio Roger Chillingworth cadde in ginocchio accanto a lui, con l’aria vacua e spenta di chi sia stato dalla vita apparentemente abbandonato.

“Mi siete sfuggito!” ripeté più d’una volta. “Mi siete sfuggito!”

“Che Dio possa perdonarvi!” disse il pastore. “Anche voi avete peccato gravemente!”

Tolse gli occhi morenti dal vecchio, per fissare la donna e la bambina.

“Mia piccola Pearl,” disse debolmente, e sul volto aveva un sorriso dolce e gentile, come di uno spirito che affondi nell’abbraccio abissale della tranquillità; a dire il vero, ora che il fardello era stato rimosso, sembrava quasi scherzare con la bambina: “Cara piccola Pearl, mi dai un bacio, adesso? Laggiù nella foresta non hai voluto, ma ora vuoi?”.

Pearl gli diede un bacio sulle labbra. L’incantesimo s’era infranto. La grande scena di angoscia a cui partecipò la piccola ribelle era riuscita a riunirla a lui; e quelle lacrime che ricadevano sulla guancia del padre erano la promessa che sarebbe cresciuta tra le gioie e il dolore degli uomini, senza combattere la sua perenne battaglia contro tutti, ma per diventare, nel mondo, una donna. Anche per la madre la missione di Pearl, in quanto messaggera di angoscia, si era compiuta.

“Hester,” disse il religioso, “addio!”

“Non ci incontreremo più?” sussurrò lei, chinando il volto al suo. “Non trascorreremo insieme la vita immortale? Certo, certo, ci siamo riscattati a vicenda con tutto questo dolore! Guardate lontano nell’eternità, con i vostri occhi splendenti che muoiono! E ditemi, cosa vedete?”

“Silenzio, Hester, silenzio!” disse con tremante solennità. “Abbiamo infranto la legge! Il peccato rivelato in maniera così terribile! Preoccupatevi solo di questo! Ho paura! Ho paura! Forse, da quando ci siamo dimenticati del nostro Dio, da quando abbiamo violato le regole del rispetto tra le anime, da allora fu vano sperare di poterci incontrare nell’aldilà, in un’unione pura ed eterna. Lo saprà Dio; e Lui è misericordioso! Ha dato prova della Sua misericordia sopra ogni cosa, in questi miei tormenti. Donandomi una tortura bruciante da portare al petto! Inviando quell’uomo sinistro e orribile ad assillarmi con il suo marchio a fuoco! Se non ne avessi avuta una soltanto di queste pene, sarei perduto per sempre! Sia lodato il Suo nome! Sia fatta la Sua volontà! Addio!”

L’ultima parola giunse quando il pastore esalò il respiro finale. La folla, fino a quel momento silenziosa, scoppiò in uno strano e profondo vociare, un misto di soggezione e meraviglia, quasi inespresso, se non nel mormorio che grave accompagnava il suo spirito estinto.





5


Conclusione


Molti giorni dopo, quando fu passato tempo a sufficienza per permettere alla gente di rimettere in ordine i propri pensieri rispetto alla scena descritta, nacque più d’un resoconto di quanto s’era visto sul patibolo.

Tanti spettatori testimoniarono d’aver osservato sul petto del povero pastore una lettera scarlatta identica a quella di Hester Prynne, ma impressa sulla carne. Riguardo alla sua origine vi furono svariate spiegazioni, ognuna delle quali non poteva che essere congetturale. Secondo alcuni il reverendo Dimmesdale, proprio nel giorno in cui Hester Prynne aveva portato per la prima volta il marchio ignominioso, aveva inaugurato una penitenza, in futuro proseguita in una miriade di modi inutili e infliggendosi torture terribili. Altri ritenevano che il simbolo non fosse comparso se non molto tempo dopo, quando il vecchio Roger Chillingworth, poderoso negromante, l’aveva provocato attraverso la forza di droghe magiche e velenose. Altri ancora, ovvero quanti potevano comprendere al meglio la peculiare sensibilità del pastore, come anche il magnifico operare dello spirito sul suo corpo, proferivano a bassa voce il proprio pensiero, ovvero che il simbolo funesto fosse l’effetto del dente instancabile del rimorso, che rodeva dai più profondi recessi del cuore fino a raggiungere l’esterno, per poi infine rivelare il giudizio tremendo del Cielo tramite la presenza visibile di quella lettera. Il lettore può scegliere una tra queste teorie. Abbiamo gettato sul portento tutta la luce a nostra disposizione, e ci piacerebbe, ora che l’ufficio è stato compiuto, cancellarne l’impressione dalla nostra mente, nella quale l’ha collocato una lunga meditazione con una nitidezza del tutto impropria.

È però singolare che talune persone, dopo aver assistito all’intera scena, come hanno dichiarato esse stesse, senza mai togliere gli occhi dal reverendo Dimmesdale, negassero d’aver visto un qualunque marchio sul suo petto, proprio come non ve ne potrebbero essere sul petto d’un neonato. Né, sempre stando alla loro versione, le sue parole avevano ammesso o implicato nella maniera più assoluta una qualche connessione tra lui e la colpa per cui Hester Prynne da tanto tempo portava la lettera scarlatta. Secondo tali nobili testimoni, il pastore, consapevole della morte imminente, e altresì che il rispetto della folla lo collocava già tra i santi e gli angeli, aveva desiderato, esalando l’ultimo respiro tra le braccia della peccatrice, esprimere al mondo quanto infinitamente vana fosse la rettitudine, persino del migliore tra gli uomini. Dopo aver esaurito l’esistenza nel tentativo di migliorare spiritualmente l’umanità, aveva trasformato la storia della propria morte in una parabola, per impartire ai suoi ammiratori la grande lezione dolente secondo cui, agli occhi della Purezza Infinita, siamo tutti dei peccatori. Era per impartir loro un insegnamento che il più santo tra di noi s’era innalzato tanto al di sopra dei propri simili da fargli intendere con maggior chiarezza la Misericordia che guarda dall’alto, al fine di ripudiare in maniera più definitiva il simulacro del merito umano, intento a inseguire il miglioramento della propria condizione. Senza stare a mettere in discussione una così grave verità, dobbiamo però permetterci di considerare questa versione della storia di Mr Dimmesdale soltanto alla stregua di un esempio di quella testarda fedeltà con cui gli amici di qualcuno, e soprattutto di un religioso, talvolta ne difendano il carattere, anche quando le prove, chiare come la luce di mezzogiorno sopra la lettera scarlatta, lo dichiarano creatura falsa, peccatrice e appartenente alla polvere.

L’autorità da noi principalmente seguita, un manoscritto antico, redatto dalla testimonianza verbale di alcuni individui che avevano conosciuto Hester Prynne, mentre altri ne avevano sentito la storia in qualità di testimoni suoi contemporanei, conferma a pieno la versione presentata nelle pagine precedenti. Tra le tante morali che si fanno largo a partire dalla miserevole esperienza del pastore, solo a questa daremo voce: “Siate sinceri! Siate sinceri! Siate sinceri! Mostrate liberamente al mondo, se non il peggio di voi, almeno qualche tratto da cui si evinca il peggio!”.

Nulla fu più degno di nota del cambiamento verificatosi, subito dopo la morte di Mr Dimmesdale, nell’aspetto e nell’atteggiamento del vecchio conosciuto come Roger Chillingworth. Tutta la sua forza ed energia, il suo vigore vitale e intellettuale sembrarono abbandonarlo all’improvviso tanto da farlo avvizzire del tutto: si fece rugoso, e scomparve alla vista dei mortali come un’erbaccia sradicata e lasciata lì a marcire al sole. L’infelice aveva fatto della ricerca sistematica della vendetta la sua ultima ragione di vita; e quando, per via del suo trionfo e compimento più completo, quel principio maligno altro non ebbe di cui campare, quando, in breve, non vi fu sulla terra più alcun compito diabolico a cui prestarsi, a questo mortale che un tempo era stato umano rimase soltanto di rifugiarsi dove il suo Maestro avrà voluto trovargli altre missioni, e così debitamente ripagarlo. Ma a tutte queste creature dell’ombra, tanto a lungo nostre conoscenze, come a Roger Chillingworth e ai suoi compari, saremmo felici di accordare pietà. È curiosa materia di ricerca e osservazione l’ipotesi per cui l’odio e l’amore non siano in fondo che la stessa cosa. L’uno e l’altro, nei loro sviluppi fatali, presuppongono un alto grado di intimità e conoscenza del cuore umano; l’uno e l’altro rendono gli individui rispettivamente dipendenti, quanto a nutrimento degli affetti e della vita spirituale; l’uno e l’altro lasciano l’amante appassionato, o colui che abbia odiato non meno appassionatamente infelice e desolato per il venir meno del proprio obiettivo. Dal punto di vista filosofico, dunque, le due passioni appaiono essenzialmente identiche, se non per il fatto che una sembra irradiata di luce celestiale, mentre l’altra di bagliori foschi e tenebrosi. Nel mondo spirituale, sia il vecchio medico sia il pastore, vittime vicendevoli, magari avranno scoperto inconsapevolmente che la loro riserva terrena di odio e avversione si sarà tramutata nell’oro dell’amore.

Al di là di questa discussione, corre necessità di comunicare al lettore una questione d’affari. Alla dipartita del vecchio Roger Chillingworth (avvenuta entro l’anno), e per sua ultima volontà testamentaria, di cui furono esecutori il governatore Bellingham e il reverendo Mr Wilson, proprietà importanti, sia qui che in Inghilterra, furono lasciate alla piccola Pearl, la figlia di Hester Prynne.

Dunque Pearl, la bimba elfo, figlia del demonio, come fino a quel tempo alcuni avevano continuato a ritenere, divenne la più ricca ereditiera della sua epoca nel Nuovo Mondo. Non è improbabile che tale circostanza dovette suscitare un cambiamento reale nella sua considerazione pubblica; e se lei e la madre fossero rimaste lì, la piccola Pearl, all’età di sposarsi, avrebbe mescolato il suo sangue ribelle al lignaggio del più devoto tra quei puritani. Ma non molto dopo la morte del medico, colei che portava la lettera scarlatta scomparve, e Pearl al suo seguito. Per tanti anni non si ebbero notizie comprovate e autentiche delle due, sebbene a varie riprese un qualche resoconto vago continuò a farsi strada oltre oceano, come un informe legno alla deriva giunto a terra con sopra le iniziali di un nome. La storia della lettera scarlatta si fece leggenda. Il suo incantesimo, tuttavia, era ancora potente, e si manteneva terribile sul patibolo che aveva ospitato la morte del povero pastore, e anche sul cottage in riva al mare dove Hester Prynne aveva dimorato. Lì accanto, un pomeriggio, dei bambini mentre giocavano videro una donna alta, vestita di grigio, avvicinarsi alla porta. In tutti quegli anni quella porta era rimasta sempre chiusa; ma che fosse la donna a spalancarla, che il legno marcio e il ferro le rimasero in mano, o che, infine, come un’ombra si fece strada attraverso questi ostacoli, in ogni modo ella entrò.

Sulla soglia si fermò, voltandosi da un lato, forse perché l’idea di entrare, tutta sola e tanto mutata in una dimora in cui aveva vissuto così intensamente, fu più spaventosa e triste di quanto non potesse sopportare. Ma l’esitazione durò un istante, quel che bastò per mostrare una lettera scarlatta sul petto.

Hester Prynne era dunque tornata per sobbarcarsi della vergogna a lungo perduta. Ma dov’era la piccola Pearl? Se ancora viva, doveva esser già sbocciato in lei il fiore appassionato della femminilità. Nessuno seppe, né mai apprese con certezza assoluta e definitiva, se la bimba elfo fosse finita, ancora fanciulla, prematuramente nella tomba, o se la sua natura ribelle e rigogliosa si fosse addolcita o stemperata per raccogliere i frutti di una delicata felicità di donna. Tuttavia, per il resto della vita di Hester vi furono indizi che l’eremita dalla lettera scarlatta fosse oggetto d’amore e interesse da parte di qualche abitante di un’altra terra. Arrivavano lettere con sigilli nobiliari, sebbene sconosciuti all’araldica inglese. Nel cottage erano rinvenibili articoli di lusso e comodità che Hester non si curava d’utilizzare, ma che potevano esser acquistati solo a caro prezzo e comprati soltanto per amore. V’erano poi oggettini, piccoli ornamenti, splendidi segni di un ricordo continuato, creati da dita delicate e ai dettami di un cuore appassionato. E una volta Hester fu vista ricamare un vestitino da neonato con un tale rigoglio di fantasie pregiate che avrebbe suscitato pubblica riprovazione qualora una creatura così adorna si fosse presentata a questa nostra comunità dalle tinte fosche.

Infine, secondo i pettegolezzi del tempo, a dire del sovrintendente Pue che condusse la sua investigazione un secolo dopo, e inoltre, stando alla convinzione di uno dei suoi recenti successori, Pearl non solo era viva, ma anche sposata, felice, si ricordava della sua madre triste e sola, e sarebbe stata pronta ad accoglierla, con estrema gioia, accanto al suo focolare.

Ma per Hester Prynne c’era tanta più vita vera qui nel New England che nel luogo sconosciuto in cui viveva Pearl. Era avvenuto qui il suo peccato, qui la sua pena, e qui sarebbe giunta la sua penitenza. Era dunque tornata per riprendersi, di sua spontanea volontà – perché neanche il più severo dei magistrati in quel periodo ferreo gliel’avrebbe imposto –, il simbolo del quale abbiamo narrato la storia tanto oscura. Mai più, in seguito, l’emblema le abbandonò il petto. Ma negli anni faticosi della sua vita, carichi di pensieri e di abnegazione, la lettera scarlatta cessò di essere un marchio capace di attrarre il disprezzo e il rancore del mondo, per divenire qualcosa di cui affliggersi, da rimirare con soggezione, e persino con riverenza. Inoltre, poiché Hester Prynne non aveva fini egoistici, né viveva per il proprio profitto e divertimento, la gente le si avvicinava con le proprie angosce e i propri dubbi, cercando da lei consiglio come da chi sia sopravvissuto a una qualche calamità. Le donne principalmente, nelle continue asperità causate da una passione che porta a peccare, a errare, una passione ferita, sprecata, male indirizzata, o con il fardello triste d’un cuore introverso, venivano al cottage di Hester a chiedere il perché delle loro disgrazie e a implorarne un rimedio! Hester le confortava e dava consigli, per quanto poteva. E poi le rassicurava con la sua fede incrollabile che in qualche periodo meno oscuro, e quando il mondo avrebbe potuto accoglierla, una nuova verità sarebbe giunta, secondo il volere del Cielo, per stabilire ogni relazione tra uomo e donna su un terreno più solido che non la vicendevole felicità. Prima, nella sua vita, Hester si era vanamente immaginata nei panni di una profetessa predestinata; ma da tempo oramai riconosceva l’impossibilità che una qualunque missione di misteriosa verità divina potesse mai essere affidata a una donna colpevole di peccato, con la testa china per la vergogna, o persino gravata da un’angoscia durata una vita. L’angelo e apostolo della rivelazione incipiente deve sì essere una donna, ma nobile, pura, e bellissima; e per giunta saggia, non per l’opera oscura del dolore, ma per il tramite eterno della gioia, al fine di mostrare quanto un amore consacrato possa renderci felici, in virtù delle prove sincere di una vita mirata ad ottenere un tale scopo!

Questo diceva Hester Prynne, volgendo gli occhi tristi in basso, alla lettera scarlatta. E dopo molti, molti anni, fu scavata una tomba; lì, nel cimitero, vicino ad un’altra vecchia e affossata, e accanto al luogo dove in seguito fu edificata la King’s Chapel. Fu proprio qui, al fianco di quell’altra tomba vecchia e affossata, ma con uno spazio a dividerle, quasi che le ceneri dei due dormienti non avessero dirittodi mescolarsi. Ma una lapide bastava a entrambi. Tutt’intorno v’erano monumenti istoriati di effigi araldiche; e su questa semplice lastra di ardesia, come forse scoprirà il ricercatore incuriosito circa il suo significato, compariva la parvenza d’uno stemma inciso. Riportava un’iscrizione, una didascalia araldica, magari un motto o breve sunto della nostra leggenda conclusa; tanto cupa questa si presenta, e alleviata soltanto da un unico punto di luce, più tenebroso dell’ombra, una luce che mai s’estingue:



“ROSSA UNA A, IN CAMPO NERO”.





Note al testo


La Dogana



1 Vecchio Presbiterio: nel 1842 Hawthorne si era trasferito, con la moglie Sophia Peabody, nel Vecchio Presbiterio di Concord. Nel 1846 pubblicò una raccolta di racconti e bozzetti dal titolo Mosses from an Old Manse (Muschi da un vecchio presbiterio).

2 P. P. ... parrocchia: P. P. sta per parish priest, ovvero “parroco, prete titolare di una parrocchia”. Alcuni membri dello Scriblerus club, fondato nel 1713 in Inghilterra, circolo letterario di cui fecero parte tra gli altri Gay, Pope e Swift, diedero alle stampe le Memoirs of P. P.: una satira, l’attribuzione delle cui parti non è ancora definitivamente risolta, dei sei volumi di memorie del vescovo Burnet, confluite poi nelle Histories of His Own Time, pubblicate tra il 1724 e il 1753. Il parroco in questione, nel proporre le sue idee di riforma della Chiesa, non esita a confondere i piani del sacro e del profano. La pubblicazione risponde alla missione stessa del club letterario, il cui scopo era quello di mettere in ridicolo, attraverso il personaggio immaginario di un tale Martin Scriblerus, ogni sorta di erudizione pomposa in voga nel periodo.

3 King Derby: il nomignolo designava un famoso e ricchissimo mercante e armatore del Settecento nativo di Salem, Elias Hasket Derby.

4 Wapping: originariamente, l’antica area portuale di Londra. Il termine è poi confluito nell’uso comune in inglese per identificare un qualunque dockland, o zona del porto, in altre città di mare.

5 Loco-foco: il termine indicava in origine, in senso dispregiativo, i membri più radicali del Partito democratico di New York, anti-monopolisti e nemici dei banchieri. Passò poi a designare ogni componente di quella formazione politica, incluso lo stesso Hawthorne. La spiegazione risiede nel nome dei fiammiferi locofoco utilizzati in un’occasione dai Democratici di New York per illuminare e poter proseguire uno dei loro incontri dopo che, per un tentativo di boicottaggio da parte di Democratici più moderati, si erano ritrovati al buio nella Tammany Hall. L’altalena di narrazione in prima persona e terza non rende automatica l’identificazione del sovrintendente in questione con lo stesso Hawthorne.

6 Primo emigrante ... nome: William Hawthorne (1607-1681), emigrato nel Massachusetts nel 1630.

7 Suo figlio: John Hawthorne (1641-1717) condusse le prime indagini contro le streghe, i cui risultati portarono ai famosi processi svoltisi a Salem, Ipswich, Andover e nella zona limitrofa tra il febbraio 1692 e il maggio 1693. I processi si conclusero con numerose condanne per impiccagione.

8 Miller: James F. Miller (1776-1851), membro della Camera dei rappresentanti, primo governatore dell’Arkansas, e generale dell’esercito degli Stati Uniti nella guerra del 1812 contro la Gran Bretagna, le colonie e gli alleati indiani del Nord America. Fu esattore della Dogana di Salem fino al 1849.

9 Whig: il partito dei Whig fu fondato nel 1834 in opposizione al presidente democratico Andrew Jackson. I Whig erano centralisti in economia, ostili al libero scambio e fautori di politiche protezionistiche.

10 Democratico: il Partito democratico fu fondato da Thomas Jefferson nel 1792. A differenza del futuro partito dei Whig (vedi nota precedente), che avrebbe difeso principalmente gli interessi manufatturieri del Nord, il Partito democratico difendeva i piccoli proprietari terrieri e i pionieri, e avversava il centralismo del Partito federalista, più incline a sostenere le ragioni del capitale finanziario.

11 Borea: identificava per i greci il vento del Settentrione come anche il rispettivo dio, raffigurato con forma umana ma dotato di ali, dai lunghi capelli bianchi e con la barba lunga e ribelle.

12 Adams padre: John Adams (1735-1826), del Partito federalista, secondo presidente degli Stati Uniti, fu il primo a dimorare nella Casa Bianca. Il suo mandato durò dal 1797 al 1801. Suo figlio, John Quincy Adams (1767-1848), fu il sesto presidente, e il suo mandato durò dal 1825 al 1829.

13 Ticonderoga: forte settecentesco sito sul lago Champlain, nello stato di New York. Edificato durante la guerra franco-indiana (1756-1763) tra la Francia, alleata a molte tribù indiane, e Gran Bretagna, sostenuta tra l’altro dai Cherokee. La fortezza fu utilizzata anche nella guerra d’Indipendenza (1775-1783).

14 Chippewa: o Chippawa, luogo che vide una famosa vittoria degli americani contro un contingente britannico durante un’incursione in territorio canadese nel 1814.

15 Fort Erie: successivamente alla vittoria di Chippewa (vedi nota precedente), gli americani occuparono il forte Erie, il 5 luglio del 1814.

16 Brook Farm: comunità utopistica e idealista, di stampo trascendentalista, attiva dal 1841 al 1847, a cui parteciparono scrittori come Hawthorne e Thoreau.

17 Emerson: Ralph Waldo Emerson (1803-1882), filosofo trascendentalista e saggista americano, non prese parte all’esperimento di Brook Farm (vedi nota precedente), e anzi ne condannò severamente l’idealismo ottimista e la disparità di trattamento all’interno della comunità, tra “chi lavorava nei campi tutto il giorno e chi passava il tempo a guardar fuori dalla finestra”.

18 Assabeth: affluente del fiume Concord. Hawthorne, nel suo soggiorno a Concord, amava farvi gite in barca.

19 Ellery Channing: il poeta William Ellery Channing (1818-1901), amico di Hawthorne e Thoreau (vedi note successive).

20 Thoreau: Henry David Thoreau (1817-1862), filosofo e scrittore statunitense, molto influenzato dal trascendentalismo di Emerson (vedi nota 17) e dalla cultura indiana dei nativi americani. Visse a Concord per quasi tutta la vita, e fu amico di Hawthorne.

21 Walden: Walden Pond è un lago situato in una zona boschiva, allora di proprietà di Emerson (vedi nota 17) nei pressi di Concord, sulle cui sponde visse Thoreau (vedi nota precedente) in una capanna, per due anni, due mesi e due giorni. Nel 1854 Thoreau scrisse l’opera Walden, or Life in the Woods, intima confessione del viaggio spirituale condotto sulle rive del lago in questione.

22 Hillard: George Stillman Hillard (1808-1879), Whig, avvocato di Boston e amico di Hawthorne, tentò di perorare la causa dello scrittore quando questi venne esautorato dal suo ufficio di doganiere di Salem. Allorché Hawthorne perse il posto, Hillard lo aiutò finanziariamente per permettergli di proseguire la sua carriera letteraria.

23 Longfellow: Henry Wadsworth Longfellow (1807-1882), poeta, scrittore e compagno di college di Hawthorne nel Maine, mantenne con lui una lunghissima amicizia, per quanto principalmente epistolare.

24 Alcott: Amos Bronson Alcott (1799-1888), insegnante, filosofo, riformatore, scrittore e convintissimo trascendentalista. Fondò una scuola sperimentale a Boston e una comunità utopistica a Harvard. Conobbe Hawthorne durante il suo soggiorno a Concord.

25 Burns: Robbie Burns (1759-1796), poeta scozzese.

26 Chaucer: Geoffrey Chaucer (1343 ca. 1400), autore dei Canterbury Tales.

27 King Derby: vedi nota 3.

28 Billy Gray: William Gray (1750-1825), ricchissimo mercante e armatore di Salem, fu vice governatore del Massachusetts dal 1810 al 1812.

29 Simon Forrester: (1748-1823), irlandese, sbarcato a Salem nel 1767, capitano di navi corsare, divenne ricchissimo, e alla sua morte il valore delle sue proprietà aveva raggiunto un milione e mezzo di dollari.

30 Governatore Shirley: William Shirley (1694-1771), governatore del Massachusetts dal 1741 al 1749.

31 Jonathan Pue: nonostante ci si stia gradualmente allontanando dalla storia per accedere agli ambiti della finzione, anche in questo caso si tratta di un personaggio realmente esistito. Secondo le cronache locali, Pue iniziò a lavorare alla Dogana nel 1752, e morì nel 1760.

32 Annali di Felt: gli Annali di Salem compilati da Joseph B. Felt, e pubblicati nel 1827.

33 Generale Taylor: Zachary Taylor (1784-1850), dodicesimo presidente degli Stati Uniti. Appartenente al partito dei Whig, fu eletto nel 1948, e occupò lo scranno presidenziale dal 1849 per poco più di un anno. Morì nel luglio del 1950. Sulle cause della morte gli storici ancora si dividono.

34 Cavaliere ... Irving: l’ovvio riferimento è a The Legend of Sleepy Hollow, di Washington Irving (1783-1859).




La lettera scarlatta



1 Cornhill: la località di Boston che oggi corrisponde all’incirca a Washington Street.

2 Anne Hutchinson: (1591-1643), dissenziente inglese emigrata nel New England nel 1634. Avvicinatasi alla setta dei familisti, che permetteva alle donne di predicare, e poi agli antinomiani (vedi nota successiva), ottenne molto seguito nel Massachusetts, ma fu bandita e allontanata dai puritani congregazionisti e dovette riparare a Rhode Island, dove il dissenso e la libertà religiosa venivano tollerati. Trasferitasi poi a New York nel 1642 all’interno di un insediamento fiammingo, fu massacrata assieme alla sua famiglia dagli indiani.

3 Antinomiano: in origine Lutero definì così i seguaci di Agricola, suo discepolo, secondo cui l’antica legge mosaica andava abolita. La dottrina prevedeva l’indipendenza assoluta delle opere dalla fede, e trovò terreno fertile tra i puritani (calvinisti) per le forti affinità con il dogma della predestinazione.

4 Quaccheri: setta fondata da George Fox in Inghilterra nel Seicento, nota anche come Società degli Amici. Il quaccherismo insiste sulla comunicazione diretta con Dio grazie all’illuminazione interiore, e quindi nega il bisogno di intermediazioni e gerarchie ecclesiastiche.

5 Madama Hibbins: viene ricordata, nella storia di Boston, una certa Ann Hibbins condannata per stregoneria nel 1655 e impiccata l’anno seguente. Tuttavia ella non fu, come nel testo, la vedova del magistrato, quanto la moglie dal carattere turbolento e bizzoso di un ricco mercante. Il caso di Mistress Hibbins è emblematico di come Hawthorne oramai si muova, fedele a quanto dichiarato verso la fine del bozzetto introduttivo, al confine tra cronaca e finzione, dotando di nuovi significati e ambiguità il termine “realismo”.

6 Hester Prynne: il nome della protagonista del romanzo, già incontrato nel bozzetto introduttivo, è un tipico esempio di come Hawthorne si aggiri in maniera allusiva nei pressi del limite sottile tra storia e finzione. Se il nome proprio rimanda alla Ester biblica, esempio di pietà e devozione, il cognome riporta a tale William Prynne, inglese, condannato al taglio delle orecchie nel 1628 per offese contro i reali. Prynne si fece notare anche in seguito per le sue posizioni contro l’autorità dei vescovi, ma anche per l’oltranzismo con cui, da religioso intollerante quale si mostrò, propose la messa al bando e la distruzione di tutte le opere contrarie al calvinismo.

7 Codici suntuari: regolamentazioni sul vestiario e sul comportamento, intese a rendere visibili le differenze di ceto sociale e di rango attraverso l’aspetto esteriore.

8 Papista: cattolico.

9 Daniele: il profeta Daniele, a cui è attribuito il libro biblico che ne porta il nome.

10 Governatore Bellingham: Richard Bellingham (1592-1672 ca.) fu governatore del Massachusetts per due mandati, essendo stato eletto prima nel 1641 e poi nel 1654.

11 John Wilson: (1591-1667), famoso predicatore di Boston, emigrato dall’Inghilterra nel 1630, fu uno degli oppositori più strenui delle dottrine di Anne Hutchinson (vedi nota 2).

12 Chillingworth: se il cognome è tratto da quello del teologo e polemista inglese William Chillingworth (1602-1644), si può però ipotizzare che Hawthorne, nell’ideare il cognome del marito inglese di Hester, giochi con i significati (anche sessualmente) figurativi impliciti nel verbo to chill (raffreddare), oltre all’affinità di suono con l’espressione worth a shilling (vale uno scellino), spesso usata, in negativo, in senso denigratorio (es. He’s not worth a shilling).

13 Lete: si tratta del fiume della dimenticanza, nella mitologia greca. A questo si abbeveravano le anime dei morti quando erano destinate a reincarnarsi in nuovi corpi.

14 Nepente: per gli antichi greci, una bevanda prodotta con erbe provenienti dall’Egitto, che aveva il potere di lenire il dolore e far dimenticare i mali.

15 Denti di drago: nella mitologia greca, il re fenicio Cadmo uccise un drago che, in Boezia, aveva sterminato i propri amici. Su consiglio di Atena, da cui aveva il mandato di fondare una città, seminò in terra i denti del mostro. Da questi nacquero gli sparti, guerrieri armati che, da lui fomentati al lancio di sassi, lottarono gli uni contro gli altri, finché non ne rimasero soltanto cinque. I superstiti aiutarono Cadmo a compiere il volere di Atena e a fondare la città di Tebe.

16 Chronicles of England: di Raphael Holinshed (1529-1580), furono tra le fonti principali dei drammi storici di Shakespeare.

17 Pequod: tribù del Connecticut sud-orientale che attaccò i coloni a partire dal 1633. La guerra, durata quattro anni, si concluse con il famoso massacro degli indiani nel forte sul Mystic River.

18 Bacon: Francis Bacon (1561-1626), scrittore e filosofo inglese.

19 Coke: Edward Coke (1552-1634), acerrimo rivale di Bacon nel tribunale di Londra, Attorney General dal 1953, carica per la quale fu preferito proprio a Bacon.

20 Noye: William Noye (1577-1634), Attorney General dal 1631.

21 Finch: John Finch (1584-1660), magistrato.

22 Blackstone: episcopale non conformista che lasciò il Massachusetts per stabilirsi a Rhode Island, dove venivano maggiormente tollerate le differenze religiose.

23 Masque: rappresentazioni teatrali che vedevano l’uso di macchinari sofisticati, molto in voga nel regno di Giacomo I in Inghilterra.

24 Femmina di Babilonia: vedi Rivelazione (o Apocalisse) 17: 3-18.

25 Sir Kenelm Digby: (1603-1665), scienziato, alchimista e filosofo inglese.

26 Sabbath: il giorno da dedicare al Signore, domenica per i puritani, nonostante il nome rimandi al giorno del riposo ebraico Shabbat.

27 Gobelin: la famiglia Gobelin, famosi produttori parigini di fastosi arazzi e tessuti, a partire dal Seicento.

28 Overbury: Sir Thomas Overbury (1581-1613) si oppose al matrimonio di Frances Howard, già moglie del conte di Essex da cui aveva divorziato, con il conte di Rochester, Robert Carr, di cui era già amante durante il precedente matrimonio. Frances ordì l’omicidio di Overbury per avvelenamento, con l’aiuto di una donna di malaffare, Ann Turner, successivamente impiccata assieme ai suoi complici, mentre Frances, divenuta sposa di Rochester, fu bandita da corte.

29 Forman: (1552-1611), sedicente dottore a cui si rivolse Ann Turner (vedi nota precedente) per procurarsi filtri d’amore atti a far innamorare il conte di Rochester di Frances Howard.

30 Bunyan: il riferimento è al popolarissimo, allora, Pilgrim’s Progress di John Bunyan (1628-1688).

31 Winthrop: John Winthrop (1587-1649 ca.), governatore del Massachusetts a più riprese, tra il 1629 e l’anno della morte.

32 Abile: alcune versioni del testo anziché “Able” riportano “Abel”.

33 Apostolo Eliot: John Eliot (1604-1690), inglese emigrato in Massachusetts nel 1630, molto attivo nell’evangelizzazione degli indiani d’America. Predicò tra i nativi dal 1646, e dall’anno successivo lo fece nella loro lingua, nella quale, tra il 1661 e il 1663, ebbe modo di tradurre il Nuovo e il Vecchio Testamento.

34 Election Day: giorno in cui veniva eletto il governatore dello stato. Era, com’è ovvio per una comunità in cui non esisteva una vera separazione tra politica e religione, una festa al contempo civile e religiosa. Prevedeva di norma, e per tradizione, un sermone da parte di un eminente pastore, sempre celebrativo dell’importanza di promuovere costantemente la missione divina di evangelizzazione, anche e soprattutto nell’atto di eleggere chi avrebbe governato la colonia.

35 Ann Turner: vedi sopra, nota 28.

36 Overbury: come sopra, nota 28.

37 Bradstreet: Simon Bradstreet (1603-1697), eminente politico del New England, emigrato dall’Inghilterra nel 1630. Fu governatore del Massachusetts dal 1679 al 1686, e poi ancora dal 1689 al 1692.

38 Endicott: John Endicott (1589-1665 ca.). Puritano bigotto emigrato in Massachusetts nel 1628, fu governatore a più riprese, dalla data dello sbarco fino all’anno prima della morte.

39 Dudley: Thomas Dudley (1576-1653), emigrato in Massachusetts nel 1630, fu quattro volte governatore, tra il 1634 e il 1650: noto per la severità, il pugno di ferro, e la fiera opposizione ai principi democratici.

40 Bellingham: vedi sopra, nota 10.

41 Increase Mather: (1639-1723), reverendo e teologo puritano tra i più eminenti. Fu presidente del College di Harvard dal 1685 al 1701. Si fece notare per le posizioni di apertura nei processi di Salem alle streghe, e soprattutto per il tentativo di smontare la credibilità delle cosiddette “prove spettrali”, ammesse per la prima volta come testimonianze dal giudice William Stoughton. Si trattava di confessioni da parte di presunti testimoni a cui sarebbe apparso in sogno o in visione lo spirito di colei che veniva accusata di essere una strega.

42 Quell’uomo: curiosamente il reverendo parla di sé in un misto di prima e terza persona, proprio come l’autore del bozzetto introduttivo La Dogana.





Se questo è un classico...


di Enrico Terrinoni


Scrivere la storia è un modo

di sbarazzarsi del passato.

JOHANN WOLFGANG VON GOETHE

In una delle ultime edizioni internazionali della Lettera scarlatta,1 la curatrice si lascia andare all’ammissione che, almeno tra i confini della letteratura americana, il romanzo di Hawthorne figuri al fianco di grandi classici come Foglie d’erba di Walt Whitman, o Moby Dick di Herman Melville. Ipotesi non improbabile, ma perché, ci si chiede? Per capirlo dovremmo domandarci prima cosa sia a definire un classico. Il suo tempo? Il nostro? O le caratteristiche intrinseche del libro? Quali spazi, insomma, linguistici o culturali, si suppone debba abitare un’opera letteraria, per poter assurgere all’agognato status?

Com’è abbastanza ovvio, esiste una pluralità di possibili risposte a simili scivolosi quesiti. Ad esempio, per Italo Calvino è classico un libro che non ha mai finito di dire quel che deve dire. Definizione arguta, ma con la quale corriamo il rischio di estendere la categoria all’infinito, e creare un insieme tanto eterogeneo, un amalgama talmente eterodosso di prodotti diversificati da non chiarire più il punto cardine, ovvero quali siano i profili riconoscibili di quei testi che, spesso senza darci troppe spiegazioni, chiamiamo per abitudine classici. Il concetto calviniano, infatti, potrebbe valere per tutti quegli scritti che etichettiamo come “opere aperte”. Ma allora, perché mai non tutte le opere aperte sarebbero divenute, col passare dei decenni, dei classici? E, a corollario di questo dilemma, bisognerebbe porsi un altro quesito: se esiste davvero un’opera che possa dirsi aperta, esisterà anche il suo contrario, ovvero un’opera chiusa, definita, immobile? Certamente no, lo consiglia il buon senso.

Corroborata da teorie recenti legate all’idea di una semiosi liquida e di percorsi di significazione immancabilmente in itinere, ben si vede come una definizione plastica come quella calviniana, applicabile senza troppe difficoltà a una grande varietà di prodotti testuali, rischi come s’è detto di allargare il perimetro dei classici piuttosto che definirne i confini in maniera troppo netta. E se poi per assurdo volessimo – come siamo abituati a fare con malcelata insistenza da qualche generazione a questa parte – decostruire all’interno del dibattito culturale contemporaneo le barriere che separano altri tipi di testo da quello letterario, la scelta di seguire l’intuizione di Calvino imporrebbe di accettare un affascinante paradosso: sarebbe possibile annoverare tra i classici qualunque scritto presenti delle caratteristiche di intrinseca indecisione su questa o quell’allusione, e perfino di aporie grammaticali ovvie, ma non banali.

Il terreno è tremante, soprattutto se si porta l’assioma fino alle sue estreme conseguenze, riferendolo alla testualità in generale. Il critico Terry Eagleton, come ogni studente di letteratura inglese dovrebbe sapere, ebbe il coraggio, più di trenta anni or sono, di quasi inaugurare un suo scritto famoso con la divertente ambiguità di un cartello delle metropolitane inglesi che così recitava: “Refuse to be put in this basket”.2 Cosa voleva significare? “Gettare i rifiuti nel cestino”, oppure “Rifiutarsi di esser gettati nel cestino”? Potremmo senza troppe difficoltà proseguire per questa via astrusa e smarrita, e chiederci quale possa mai essere il significato profondo di un altro avviso simile, questa volta facile da incontrare negli aeroporti: “Passengers only beyond this point”. Cosa vorrà dirci la saggezza di tale monito? Che oltre un dato punto possono accedere soltanto i passeggeri, oppure che i passeggeri devono evitare in tutti i modi di trovarsi in un altro luogo dell’aeroporto se non in quello indicato, in questo caso, le partenze? Possono davvero i poveri viaggiatori in procinto di raggiungere il gate sperare soltanto nelle virtù soprannaturali del trasferimento per mano degli angeli, come accadde per la dimora di Maria Vergine a Loreto?

Ovviamente, in entrambi i casi, è la grammatica stessa dei brevi testi in questione a rivelarsi ambigua; il che sposta, e non di poco, l’asse della discussione, traslandola precisamente da una dimensione pertinente al significato – dimensione in cui, in quanto lettori medi, siamo abituati a relegare e regolare le potenzialità di tutti i discorsi ambigui – alla struttura portante del linguaggio, ovvero la sua “natura” di mosaico grammaticale. Inoltre, Calvino si riferiva chiaramente ai romanzi, e non a singole stringhe di testo. Ma la ratio del ragionamento è chiaramente la stessa: tutti i testi, anche i più banali, non finiscono mai di dire quel che devono dire, e questo per la naturale ambiguità che anima sia il linguaggio sia chi ne fa uso.

Su queste basi, imposte e se vogliamo definite dalla tetra deriva postmodernista degli studi culturali, la disquisizione su cosa sia o meno un classico non può che rimanere inesorabilmente aperta. E se non se ne vede la fine, ciò accade proprio perché forse il quesito non merita una fine, prefigurando immancabilmente un esito aporetico, proprio come quelle opere che, secondo Calvino, rispondono al canone in oggetto. Lasciamo allora da parte per un po’ lo scrittore italiano nato a Cuba, e avviciniamoci all’America di Hawthorne.

Secondo il grande romanziere Mark Twain, un classico è un libro che tutti vorrebbero aver letto, ma che nessuno si sogna di leggere. Al contrario di prima, una simile prospettiva provocatoria finisce addirittura per escludere testi come The Scarlet Letter dal paradigma dei classici, trattandosi com’è ovvio di romanzi popolarissimi – per quanto, nel caso in questione, non nel periodo immediatamente successivo alla prima uscita.3

Dunque, le due divergenti definizioni di classico sembrerebbero creare un’impasse. Proviamo a metterle al reagente della rispettiva evocatività, allora, e vediamo cosa ne vien fuori. Per quanto riguarda La lettera scarlatta, pubblicata da Nathaniel Hawthorne il 16 marzo del 1850, appare impossibile oggi negare al libro lo status di classico. Come dubitare, infatti, che il romanzo si presti a innumerevoli letture, letture che lasciano ineluttabilmente molti spazi aperti all’interpretazione? L’opera non si cura mai troppo di fornire al lettore eccessive certezze sugli eventi descritti, al di fuori di quelle che subdolamente appaiono scontate già nel bozzetto introduttivo. Alla prima avvisaglia di quel caleidoscopico miscuglio di fantasia e realismo, di cronaca e invenzione, a cui assistiamo sin dalle prime pagine della Dogana, ogni sicurezza riguardo agli effettivi accadimenti rievocati, si sfalda e vola via. Benché il narratore presenti il tutto in una cornice che è all’apparenza storica – o meglio, che della storia ha sì il sapore e l’odore ma non l’autorevolezza –, ciò avviene solo fino a un certo punto. In più di un caso il racconto lascia trasparire i contorni di un gioco sempre in bilico tra realtà e visione. Allo stesso tempo, il libro è senza dubbio, e lo è da decenni, estremamente amato e letto in tanti paesi del mondo, grazie anche a fortunate rese cinematografiche; il che lo rende lontano dalla sprezzante descrizione di classico che forniva Mark Twain.

Come non pensare a una sorte simile anche nel caso di tante altre opere cardine della letteratura mondiale, opere che hanno plasmato il nostro immaginario collettivo, come Dracula di Bram Stoker, ad esempio, o L’isola del tesoro di Robert Louis Stevenson? Si tratta anche in questi casi di libri di enorme circolazione, e relativamente facile lettura, se vogliamo – salvo la possibilità di fruirne, come tutti i grandi capolavori, a vari livelli. Anche quelli, per Twain, forse non sarebbero classici, e ciò proprio in virtù della loro collocazione nel panorama delle letture estremamente popolari, che evitano però di scadere nel facile best-sellerismo dei nostri tempi.

Tuttavia, se riferita non al remoto passato della Lettera scarlatta, ma al futuro, la provocazione dello scrittore americano si rivela illuminante, profetica quasi, poiché il ventesimo secolo avrebbe visto, di lì a poco, un arcipelago variegato di libri che certamente tanti vorrebbero aver letto, ma che pochi vorrebbero leggere. Le opere di Proust, ad esempio, o di Joyce, di Kafka, o perfino di Eliot sono sicuramente più comprate che lette, eppure chi potrebbe esimersi dal considerarle dei classici? Si vede, allora, come le due prospettive, quella di Italo Calvino e quella di Mark Twain, siano, almeno stando a criteri cronologici e storici, chiaramente complementari. Dalla storia non si prescinde, pare, neanche nei reami della finzione. E questo Hawthorne lo sapeva bene.4

Nato Hathorne, il giovane Nathaniel, probabilmente durante gli anni dell’università o subito dopo, decide di adottare, del proprio cognome, la forma modificata, Hawthorne, e questo proprio per scrollarsi di dosso il peso della storia. Una storia condivisa, ma anche intima. Alcuni suoi antenati, come ricorda con grande onestà nel bozzetto introduttivo, non si erano distinti, diciamo, per benevolenza e magnanimità, durante i famosi processi alle streghe di Salem. Il giovane Nathaniel sentiva su di sé il fardello di tali vicende private e familiari divenute pubbliche. Sapeva, come ammette con calcolo e freddezza, di portare dentro di sé il gene involontario di una crudeltà perpetrata dai propri avi in momenti di oblio della ragione. La storia da personale e individuale si tramutava così in patrimonio comune, soprattutto in una società come quella dei puritani, legata a una fiducia incrollabile non nella facoltà redentrice della fede o delle opere, ma nella predeterminazione divina del destino dei mortali dopo la dipartita (destino i cui esiti si mostravano indipendenti da qualunque volontà di riscatto in vita, poiché già decisi a priori dall’alto, per così dire).

I puritani del New England ritenevano di essere il nuovo popolo di Dio, obbligato come gli ebrei a rispettare la legge mosaica. Imbevuti però della dottrina calvinista della predestinazione, e intenti a perseguire il modello di una vita in perfetta comunione con i dettami della Bibbia, non lasciavano troppo spazio all’autonomia individuale dell’uomo nel percorso verso la redenzione, non considerandola portatrice di alcun bene spirituale. La società dei puritani indirizzava con forza le proprie istituzioni, il viver comune, e le leggi umane a una tale presunta e artificiosa tensione verso il divino. La libertà dell’individuo doveva coincidere con il bene di comunità che andavano purificate da ogni elemento estraneo, considerato al soldo di Satana. Ciò spiega come le autorità, al contempo religiose e politiche, imponessero stili di vita improntati a un inflessibile rigore morale, e chi infrangeva gravemente le regole poteva incorrere persino nella pena di morte.5

Tale storia dalle tinte macabre, se vogliamo, si insinua gradualmente nel romanzo, sin dalla narrazione dello sketch introduttivo (una parte del libro da alcuni considerata più interessante e rivelatrice che non tutto il resto, tanto da essere studiata a volte in separata sede in alcuni dipartimenti universitari americani). Le vicende della Dogana, infatti, sono imbevute di questa ossessione con una storia locale fatta di eventi familiari, di storie note, di echi, allusioni, circostanze con cui l’autore o chi per lui doveva fare i conti costantemente. Ed è proprio qui che affiora l’impulso autobiografico, ma lo fa quasi con pudore, tentando di frenare possibili eccessi narcisistici o egotistici.

La storia si fa autobiografia, quindi, e poi vita. La lettera scarlatta, come leggiamo nelle pagine iniziali del romanzo, spunta inaspettata quasi fosse uno dei fiori all’entrata della prigione; e già da allora la narrazione appare radicata in un terreno di storie presentate immancabilmente in quanto fatti: rivisti, selezionati, ricordati con creatività, ma pur sempre fatti.

Siamo dunque di fronte a un esempio di realismo storico? È lecito intrattenere dubbi al riguardo. Hawthorne, nelle sue opere, non era nuovo alla pratica di giocare sui tavoli paralleli della verità e della finzione. Nel racconto Il velo nero del Pastore, ad esempio, ci regala una situazione di incertezza e indecisione su come leggere i segni delle cose, se condizionarli all’interpretazione del reale o dell’immaginario, se riferirli al mondo interiore in cui le fantasie si fanno nubi e avvolgono interamente il sentire, o al mondo circostante con i suoi punti fermi: il visibile e il noto.

In una lettera del 26 maggio 1839 alla futura moglie, la pittrice e illustratrice Sophia Peabody, nel descrivere il proprio amore per la donna, Hawthorne si perde in un sogno, un sogno in cui figurano personaggi reali eppure evanescenti. L’impressione di caducità, la lieve consistenza di quanto esperito chissà come nella dimensione onirica, gettano ombre e angosce anche sul presente, sull’esistenza concreta dello scrittore:



Ho sognato d’aver dormito per un anno intero all’aria aperta, e mentre dormivo mi cresceva l’erba attorno. Nel sogno, le stesse coperte che mi avvolgevano sembravano dispiegate sotto di me; quando mi svegliai (nel sogno), le afferrai con forza, e la terra sotto di loro sembrava nera, come bruciata... Non ti capita mai di svegliarti così di soprassalto da un sogno, tanto da aver paura di guardarti intorno nella stanza, per tema che i personaggi onirici (tanto forte e distinta sembrava la loro esistenza un attimo prima) possano emergere dal regno dei sogni e piombare nel bel mezzo della realtà? A me capita, a volte.6



Se un simile spaccato di vissuto diviene ai nostri occhi di lettori finzionale, ciò accade per due motivi: per la ovvia mediazione rappresentativa, per cui le parole non sono le cose ma sempre a quelle per vie oblique rimandano; e per il significato profondo, anch’esso una grammatica nascosta, a cui ci permettono di pervenire, ovvero il regno delle ombre, dei sogni, quell’inconscio che per Jung è simbolo della “terra dei morti”:



...l’anima [la personificazione della natura femminile dell’inconscio dell’uomo] stabilisce le relazioni con l’inconscio. In un certo senso, altresì, queste sono relazioni con la collettività dei morti; perché l’inconscio corrisponde alla terra mitica dei morti, la terra degli antenati.7



Le parole di Hawthorne, nell’ammaliante lettera citata, costruiscono anche, e in maniera sorprendente e inaspettata, un ponte letterario che raggiunge, per così dire, un altro grande scrittore americano a lui per certi versi affine, quel Washington Irving autore del racconto Rip Van Winkle in cui il personaggio omonimo si addormenta ubriaco in un bosco prima della rivoluzione americana – quando tutto ancora parla della presenza britannica nella colonia – salvo poi risvegliarsi vent’anni dopo e ritrovarsi in un’America indipendente e totalmente diversa da quella ricordata.

Washington Irving è certamente un predecessore di quanto v’è di onirico nelle opere di Hawthorne. Non a caso, uno dei suoi maggiori “classici” è apertamente citato nel bozzetto introduttivo La Dogana. È questo il caso del cavaliere senza testa di Sleepy Hollow, un racconto anch’esso divenuto per ironia della sorte popolarissimo ai nostri giorni – proprio come Dracula e La lettera scarlatta – grazie a una traduzione cinematografica molto fortunata. Ma Hawthorne, nella commistione a tratti ingannatrice di realtà e visione, prefigura anche qualcosa di là da venire in letteratura, come ad esempio le opere visionarie del drammaturgo svedese Strindberg. Questi, nella prefazione a Il sogno, ci regala alcune illuminazioni utili a inquadrare la componente onirica della letteratura di Hawthorne:



L’autore ha provato a imitare la forma sconnessa ma apparentemente logica di un sogno. Tutto può accadere, ogni cosa è possibile e probabile. Il tempo e lo spazio non esistono; su una base insignificante di realtà, l’immaginazione fila e intesse nuovi percorsi: un miscuglio di memorie, esperienze, invenzioni libere, assurdità, e improvvisazione.

I personaggi si sdoppiano, raddoppiano, evaporano, si condensano, si disperdono e convergono. Ma una coscienza rimane al di sopra, quella del sognatore: per lui non vi sono segreti, né incongruenze, né scrupoli, né regole.8



Da queste parole, una continuità ideale e non troppo taciuta conduce nientemeno che al maestro moderno della visionarietà, l’autore del più grande libro dei sogni mai composto, anch’esso un classico-non-classico, opera evanescente e inafferrabile se altre mai: Finnegans Wake di James Joyce. È curioso che quando il romanzo uscì, la rivista americana “Time” pubblicò in copertina un primo piano del grande autore irlandese, assieme a una didascalia che recitava: “James Joyce: he wrote Hawthorne’s dream book”.9

Un’altra magnifica aporia grammaticale! Come può uno scrittore aver composto l’opera onirica di un suo collega? Stiamo forse parlando di plagio? O è soltanto un refuso? Chiaramente, la grammatica e il buon senso conducono anche all’unica ovvia soluzione del falso enigma: Hawthorne avrebbe voluto scrivere un “dream book”, ma ciò rimase per lui solo un sogno, un’illusione forse, un obiettivo mancato certamente: ed è qui che subentra Joyce!

Nei diari dello scrittore americano, tra le annotazioni intese alla futura composizione di racconti o saggi, leggiamo:



Scrivere un sogno che dovrà assomigliare al corso reale di un sogno con tutte le sue incongruenze, le sue strane trasformazioni, che sono tutte considerate normali, le sue eccentricità e la sua gratuità – e nondimeno con un’idea dominante che lo attraversi tutto. Fino a questa tarda età del mondo non è mai stata scritta una cosa del genere.10



Ed ecco allora che, nell’impossibilità di comporre davvero il suo libro-sogno, verranno a tempo debito a soccorrerlo, inconsciamente o meno, i vari Strindberg, Joyce, e magari altri come lo Yeats di Una visione, o il Borges di Dreamtigers: tutti autori che dallo scrittore di Salem ricevono inconsciamente il testimone, quali ideali curatori testamentari putativi.

Tale prospettiva, apparentemente bizzarra, sembra suffragata dall’opinione di un’altra grande studiosa della Lettera scarlatta, Nina Baym, secondo cui la “narrazione psicologica” di Hawthorne precorre e di molto i tempi, essendo la psicologia ovviamente ancora di là da venire, e poiché anche in letteratura tecniche in grado di riflettere questo nuovo tipo di sapere non erano ancora state sviluppate.11

Tanto rivelatrici sono le confessioni private di Hawthorne, e la pluralità di riferimenti al sogno nei taccuini e nei diari, da mettere in guardia contro qualunque possibile interpretazione realistica dei suoi romanzi. Nella Lettera Scarlatta, come emerge chiaramente dalle parti forse più interessanti del libro – sezioni raffinate, eteree, ma anche cruciali per lo sviluppo della narrazione, ovvero i vari interludi visionari –, la finzione spunta inaspettata come un’escrescenza della realtà, alla stregua dei sogni che nascono, vengono fomentati, ispirati, e plasmati, proprio dalla percezione consapevole del mondo in cui viviamo. Nel romanzo, volendo includere anche il bozzetto introduttivo, di questi momenti ne abbiamo per lo meno tre, e sono di assoluto rilievo.

Il primo è ancora radicato nell’elucubrazione autobiografica dell’autore, e vi incorriamo nella Dogana, allorché il narratore, dopo aver rinvenuto il manoscritto da cui prenderanno il via le vicende del romanzo, ci racconta dell’incontro con il fantasma del sovrintendente Pue, autore del canovaccio “burocratico” su cui si basa La lettera scarlatta. È proprio l’ectoplasma di uno dei predecessori di Hawthorne in quel suo ruolo di doganiere, a intimargli di dedicarsi al racconto, per far rivivere la storia di Hester Prynne, dei suoi “amanti”, di sua figlia, la piccola Pearl, e dei severi governanti puritani. Ma il fantasma di Mr Pue non si limita a indicare a Hawthorne la strada. Qualche riga dopo la sua apparizione incorriamo infatti in quella che è la vera e propria estetica visionaria alla base dell’impulso creativo dello scrittore. Si tratta di un’inclinazione a confondere i piani del sogno e della realtà proprio nell’atto compositivo, e vien fatta coincidere nientemeno che con l’ispirazione letteraria stessa:



L’intorpidimento, che attanagliava i miei sforzi intellettuali me lo portavo a casa e incombeva su di me col suo peso, in quella stanza che, chissà per quale motivo, chiamavo il mio studio. Né mi abbandonava quando a notte fonda sedevo nel salottino deserto, illuminato soltanto dallo scintillio dei carboni ardenti e dalla luna, a tentare di immaginarmi scene che il giorno successivo sarebbero confluite sulla pagina animandola di descrizioni variopinte.

Se la facoltà immaginativa si rifiuta di mettersi in moto a quell’ora, il caso è forse di quelli gravi. Il chiaro di luna ricade così bianco sul tappeto di una stanza ben nota da rivelare nitide tutte le sue figure, rendendo visibili i dettagli più minuti di qualunque oggetto: un lucore così differente dalla visibilità del mattino o di mezzodì è uno strumento utilissimo per un romanziere affinché possa fare amicizia con i propri ospiti illusori. Vi è lo scenario domestico della stanza ben nota; le sedie, ognuna con la sua distinta individualità, il tavolo al centro, con sopra un cestino da lavoro, un volume o due, e una lampada spenta, il divano, la libreria, il quadro sulla parete: tutti questi dettagli, notati con estrema precisione, subiscono l’influenza spirituale della luce insolita, e perdono così la loro sostanza reale per divenire oggetti intellettuali. Nulla è troppo piccolo o insignificante da non subire tale mutazione, e dunque acquisire dignità. La scarpa di un bimbo, la bambola seduta nella sua minuscola carrozzina di vimini, il cavalluccio a dondolo, in breve ogni cosa che usiamo o con cui giochiamo durante la giornata viene investita da una qualità straniante e remota, per quanto presente, e in modo vivido, di giorno. Insomma, il ben noto pavimento della stanza diviene un territorio neutrale in un qualche altrove tra il mondo vero e il paese dei sogni, dove forse si incontrano il Vero e l’Immaginario, e dove ognuno si imbeve della natura dell’altro. Potrebbero entrarvi dei fantasmi senza spaventarci. Sarebbe troppo confacente a quella scena per suscitare sorpresa, qualora nel guardarci intorno scoprissimo una forma, amata ma scomparsa, e ora seduta in tutta calma in un raggio di questa magica luce lunare, con un’espressione che porterebbe a chiederci se sia tornata da terre lontane, o se non si sia mai allontanata dal nostro focolare.12



La scrittura diviene così registrazione dell’invisibile. L’incanto delle condizioni in cui viene a materializzarsi l’atto letterario è dunque cruciale allo sviluppo della stessa creatività, e non lascia dubbi sul fatto che finzione e verità finiranno per compenetrarsi persino nel più realistico dei racconti, come le vicende di Hester Prynne debitamente annotate su fogli di carta protocollo dal solerte sovrintendente Pue.

E infatti, in questo romanzo la cui trama potrebbe essere riassunta in non più d’un paragrafo, a dare sostanza al narrare non sono tanto gli eventi, quanto il progressivo insinuarsi nella mente dei personaggi, nel loro cuore per usare le parole di Hawthorne, al fine di sondare ogni più piccolo sconvolgimento e moto. In quest’ottica sono illuminanti le descrizioni delle visioni quasi deliranti dei protagonisti, Hester e il reverendo Dimmesdale. La prima è costretta, se vogliamo, a tuffarsi nella propria interiorità dalle pressioni del mondo esterno, che le addebitano una colpa di cui, volente o nolente, dovrà sobbarcarsi il peso per il resto della vita. Tali ingerenze la relegano sempre più in un universo che è al tempo stesso privato e intoccabile, tanto da esser da lei difeso con le unghie. L’incompleta famiglia di Hester, composta da se stessa e dalla figlia, è in tutto e per tutto un’isola di intangibilità: vive in una situazione di reale isolamento ed emarginazione. Sono proprio queste forze della società a condurre le due vaganti a concentrarsi sulla propria interiorità, al punto da spingere la bimba folletto a giocare continuamente con le ombre, e la madre a rivivere perennemente l’ossessione del proprio passato:



...il palco della gogna rivelava a Hester Prynne tutto il percorso da lei seguito sin dalla lieta infanzia. Lì, da quella sventurata altezza, rivide il villaggio natio nella vecchia Inghilterra e la dimora paterna; una casa fatiscente in pietra grigia, segnata nell’aspetto dalla miseria, ma con ancora, semicancellato, lo stemma araldico sul portone, vestigia di antiche nobiltà. Vide la faccia del padre, con la fronte calva e la veneranda barba bianca ricadere su una gorgiera elisabettiana d’altri tempi; e anche il viso della madre, l’aria amorevole, accorta e ansiosa con cui la ricordava sempre, e le sue tenere rimostranze che, anche da morta, avevano tanto spesso costituito un ostacolo lungo il cammino della figlia. Vedeva il suo stesso volto ardere di giovanile bellezza e illuminare tutto l’interno di quello specchio annerito in cui era stata abituata ad ammirarlo. Vi osservò un altro profilo, di uomo ferito dagli anni, un volto pallido, sottile, da studioso, occhi deboli e stanchi per via del lume con cui aveva scandagliato attentamente tanti libri voluminosi. Eppure, quegli stessi occhi velati avevano un potere strano, penetrante, se il loro scopo era quello di leggere l’anima umana. Questa figura, tra lo studioso e il claustrale, come l’immaginazione femminile di Hester Prynne non mancò di rammentare, era lievemente asimmetrica, con la spalla sinistra un tantino più alta della destra. Accanto si levavano di fronte a lei, nella galleriadei ricordi, intricate stradine, case alte e grigie, enormi cattedrali, e gli edifici pubblici, antichi e dall’architettura singolare, di una città del continente, dove la attendeva una vita nuova ma sempre legata allo studioso deforme: una vita nuova, ma basata su materiali dal tempo lisi, come un ciuffo di verde muschio su un muro fatiscente. In ultimo, a rimpiazzare tali scenari cangianti tornò la rozza distesa del mercato di questa colonia puritana, con tutta la cittadinanza ivi radunata a scagliare il proprio sdegno severo contro Hester Prynne; sì, proprio lei, in piedi sul palco della gogna, con un neonato in braccio, e la lettera A, scarlatta, ricamata con una fantasia di fili dorati sul petto!

Poteva essere vero?13



Qualcosa di simile accade al reverendo Dimmesdale. Anch’egli è ossessionato dalla colpa, più di Hester presumibilmente, in virtù del suo ruolo pubblico e del conflitto tra questo e la propria interiorità tormentata. Infatti, anche Arthur Dimmesdale è spesso in preda a incubi e a vere e proprie visioni. Gli capita sovente, soprattutto durante i momenti di penitenza e privazioni, d’esser visitato, come in una veglia sognante, dai fantasmi:



Era inoltre sua abitudine, come di tanti devoti puritani, quella di digiunare: ma non come loro per purificare il corpo e renderlo più adatto ad accogliere l’illuminazione celeste, quanto come atto di contrizione, con estremo rigore e fino a quando non gli tremassero le ginocchia sotto il peso del proprio corpo. Restava poi in veglia notte dopo notte, a volte nell’oscurità più totale, a volte con solo un lume, e talvolta osservando il proprio volto in uno specchio sotto la luce più potente che potesse puntarsi contro. In quel modo incarnava l’introspezione costante con cui si torturava, non avendo però possibilità di purificarsi. In queste veglie prolungate, la mente veniva spesso presa da un vortice, e visioni parevano fluttuare di fronte ai suoi occhi; visioni magari scorte a malapena, o attraverso la luce fievole che emanavano nell’oscurità remota della stanza; oppure più vivide, accanto a lui, nella cornice dello specchio. Talvolta era un’orda di diaboliche forme che ghignavano e schernivano il pallido pastore, invitandolo ad andarsene via con loro; altre volte era un gruppo di angeli splendenti che volavano via appesantiti come da angoscia, sempre più eterei man mano che ascendevano al Cielo. C’erano poi gli amici di gioventù defunti, suo padre dalla barba bianca, accigliato come un santo, e la madre, che voltava lo sguardo nel passargli accanto. Fantasma di una madre, sbiaditissima immagine di madre: potevate almeno gettare uno sguardo di compassione verso vostro figlio! E poi, per la stanza resa tanto sinistra da quei pensieri spettrali, si librava Hester Prynne, portando con sé la piccola Pearl, con la veste scarlatta e il dito puntato prima verso la lettera scarlatta che la madre aveva sul petto, e poi, verso il petto stesso del religioso.14



Momenti del genere allontanano chiaramente il romanzo da qualunque pretesa di mero realismo, inserendolo semmai in una cornice di visionarietà. E ciò accade nonostante gli sforzi quasi naturalistici di lunghi passi de La Dogana. In realtà, i paragrafi citati fanno pensare a un che di gotico. E infatti, per tutta la composizione della Lettera scarlatta, e anche dopo, Hawthorne visse nella costante preoccupazione che il romanzo fosse troppo gravato da tinte sinistre:



Se il libro fosse composto soltanto della Lettera scarlatta, sarebbe troppo fosco. Ho trovato impossibile alleviare la tetraggine della storia con tutta la luce che vi avrei volentieri immesso. Se fosse rimasto così ancorato al suo stesso fulcro, con poche variazioni se non quelle dovute al fatto di mostrare al lettore le varie facce della stessa idea oscura, avrebbe stancato molti, e disgustato qualcuno.15



La sua preoccupazione, inoltre, era che l’opera apparisse come un monolite di tristezza, e fu per questo che scelse di alleggerirla con interludi intesi unicamente a spezzare la tensione. Per di più, a ben vedere, in più d’un’occasione l’autore tende quasi a voler giocare con un effetto chiaroscurale, non soltanto in termini di atmosfera, ma anche provando a intessere effetti comici, o ironici talvolta:



È stata mia intenzione unire il racconto lungo a una mezza dozzina di altri più brevi... La Dogana è una mera introduzione – un’anticamera che conduce al magnifico edificio le cui porte io apro ai miei ospiti. Sarebbe buffo se, nel vedere i corridoi inoltrarsi oscuri e lugubri, i lettori decidessero di fermarsi lì.16



L’ironia è, come si sa, una strategia di distanziamento, e nello specifico sembra voler raggiungere proprio quell’equilibrio agognato tra sogno e realtà che si rischia di veder smarrito nei percorsi obliqui di spazi letterari goticheggianti. L’ironia crea una distanza tra il reale e la sua rielaborazione, ma allo stesso tempo getta le fondamenta per connessioni interessanti tra come possa essere soggettivamente percepito il mondo esterno, attraverso un’interiorità sempre plasmata dalle circostanze, e la presunta oggettività di quelle stesse realtà: in poche parole, tra natura e cultura. Un romanzo è di per sé un esercizio culturale, per quanto si confronti e si ritrovi spesso ai ferri corti con la natura o il suo simulacro. La stessa valenza immancabilmente simbolica del linguaggio viene intenzionalmente accentuata nella Lettera scarlatta proprio dal valore dell’emblema che è la chiave del racconto: la A ricamata sul petto di Hester, e probabilmente impressa sulle carni del reverendo Dimmesdale.

La critica ha offerto le letture più disparate del significato o delle idee adombrate nel romanzo dalla prima lettera dell’alfabeto: Adulterio, Angelo, Allegoria, Anarchia, America, Abilità, e perfino Arthur, il nome dell’amante segreto. Un simile miscuglio di allusioni e concetti, di cui alcuni di pertinenza privata, e altri chiaramente ricollegabili a una sfera pubblica, etica, e politica addirittura, danno il polso della narrazione di questo classico della modernità che si presenta ovviamente a più livelli.17 Inoltre, ci riportano a quella dicotomia annosa di cui s’è in vario modo discusso nelle pagine precedenti, ovvero la tensione tra resoconti veritieri e fittizi, o meglio, tra storia e letteratura. Se il romanzo storico, cosa che La lettera scarlatta non è e non sarà mai, dovrebbe rivelarsi un compromesso accettabile tra le due dimensioni citate, e se il realismo è senza dubbio il viatico principale perché tale connessione venga resa visibile, è però anche vero che il romanzo di Hawthorne si presta, come abbiamo visto, a letture psicologiche improntate al tentativo di rivelarne il sostrato onirico e visionario. La Storia, come la società, sono un’ossessione per i personaggi, a tal punto da rendere virtualmente obbligata l’opzione di leggere il libro come una sorta di consapevole attacco alla tradizione del realismo storico. E poi, cos’è la Storia se non un compenetrarsi di storie? Nel suo diario di viaggio di fine Ottocento, lo scrittore Mark Twain annotò come l’inchiostro stesso con cui si scrive la Storia non sia altro che un fluido pregiudizio,18 questo a significare che la Storia è rappresentazione, ma anche che la sua stessa linfa, le microstorie, sono sempre delle ricostruzioni finzionali, fittizie. Esse partono, come ogni resoconto di un qualunque fatto, da posizioni culturali e ideologiche comunque ben definite, e mirano, inconsapevolmente o meno, a ottenere un qualche risultato, a portare in un qualche altrove. Portano, in definitiva, a dire qualcosa che non s’era finito di dire.

Quante microstorie rinveniamo nella Lettera? Ogni protagonista vive personalmente la propria scissione tra universo pubblico e privato e, come nei sogni di Strindberg, i personaggi si sdoppiano, raddoppiano, si rincorrono, smarrendo e ritrovando le proprie metà occulte. La Storia con la S maiuscola, nella comunità puritana, è essa stessa una storia di incubi. In questo romanzo in cui anche le lettere sono rivelatrici, la storia ufficiale, la storia del New England, di cui si compongono i dettagli più pedanti della Dogana, si fonde a quella personale e dà il la alla storia vera e propria, ovvero alla finzione.

Nella neonata colonia che ospita la narrazione, le sfere intime e pubbliche della religione si compenetrano a tal punto da invadere non solo la dimensione della politica, della magistratura, dello stato, ma anche e soprattutto quella interiore e repressa. E allora capita che le streghe possano essere consanguinee dei magistrati, e che gli scienziati tornino a fare gli alchimisti. Mai come nel caso della Lettera, “la storia è un incubo da cui risvegliarsi”,19 come avrebbe suggerito molti decenni dopo uno di quegli ideali curatori testamentari dei voleri onirici di Hawthorne.

Se quindi il grande scrittore americano non ebbe mai la fortuna di comporre il “libro-sogno” di cui ci parla nei Diari, ciò accadde probabilmente perché egli stesso rimase recluso, inchiodato, e relegato proprio a quell’incubo dalla cui memoria bisogna emergere, al fine di poter dare alla Storia un nuovo senso e un nuovo fine, e alle proprie storie un nuovo finale, un finale che resti aperto.





1 Cfr. Cindy Weinstein, “Introduction” a The Scarlet Letter, Oxford University Press, 2007, p. IX.

2 Terry Eagleton, Literary Theory, Blackwell, Oxford 2008, p. 6.

3 Nonostante le buone vendite, i grandi successi commerciali rimasero per Hawthorne un vero e proprio sogno, o forse un incubo che l’avrebbe ossessionato a lungo.

4 David S. Reynolds, Hawthorne’s Cultural Demons: History, Popular Culture, and The Scarlet Letter, in AA.VV., Novel History: Historians and Novelists Confront America’s Past (and Each Other), Simon & Schuster, New York 2001, pp. 229-234.

5 Si vedano: Sacvan Bercovitch, The Puritan Origins of the American Self, Yale University Press, New Haven 1975; John Demos, Entertaining Satan: Witchcraft And The Culture Of Early New England, Oxford University Press, New York 1982; Larzer Ziff, Puritanism In America: New Culture In A New World, Viking Press, New York 1973.

6 Joel Myerson (a cura di), Selected Letters of Nathaniel Hawthorne, Ohio State University Press, Columbus 2002, p. 56 (la traduzione è di chi scrive).

7 Carl Gustav Jung, Memories, Dreams, Reflections, Collins and Routledge and Kegan Paul, London 1963, p. 183 (la traduzione è di chi scrive).

8 August Strindberg, A Dream Play, and Four Chamber Plays, W.W. Norton & Company, New York and London 1975, p. 19 (la traduzione è di chi scrive).

9 Devo il collegamento Hawthorne-Strindberg-Joyce e le intuizioni correlate a una felice conversazione avuta con il traduttore e critico Fabio Pedone nei pressi di Sandycove, a sud di Dublino.

10 Nathaniel Hawthorne, Opere scelte, “i Meridiani”, Mondadori, Milano 1994, p. 1446.

11 Nina Baym, “Introduction” a The Scarlet Letter, Penguin, London 2003, p. XV.

12 Pp. 42-43, in questo volume.

13 Pp. 65-66.

14 Pp. 145-146.

15 Joel Myerson (a cura di), Selected Letters, cit., p. 143 (la traduzione è di chi scrive).

16 Ibid.

17 Si vedano ad esempio: Patricia Crain, The Story of A: The Alphabetization of America from The New England Primer to The Scarlet Letter, Stanford University Press, Stanford 2000; Monika H. Elbert, “A” as Hester’s Autonomy in Nathaniel Hawthorne’s The Scarlet Letter, in Jerilyn Fisher ed Ellen Silber (a cura di), Women in Literature: Reading Through the Lens of Gender, Greenwood Press, 2003; Laura Doyle, “A” for Atlantic: The Colonizing Force of Hawthorne’s The Scarlet Letter, in “American Literature”, 79, 2, giugno 2007, pp. 243-273.

18 Mark Twain, Following the Equator, American Publishing Company, Hartford, ct, 1897, p. 699.

19 James Joyce, Ulisse, a cura di Enrico Terrinoni (tr. di Enrico Terrinoni con Carlo Bigazzi), Newton Compton, Roma 2012, p. 61.





Cenni biografici


Nathaniel Hathorne nacque il 4 luglio del 1804 a Salem da un’importante famiglia del Massachusetts. Il padre, anch’egli di nome Nathaniel, nato a Salem nel 1775, era stato, come tanti dei suoi antenati, un uomo di mare, poi divenuto capitano di nave della East Indian Marine Society. Morì di febbre gialla durante un viaggio in Suriname nell’inverno del 1808, quando il figlio aveva soltanto quattro anni. Ma l’albero genealogico di Hawthorne era offuscato da altre ombre. Il bisnonno paterno, John Hathorne, furioso puritano, si era distinto per la sua inflessibile severità di magistrato durante gli interrogatori delle streghe, nei famosi processi di Salem del 1692. Il trisnonno, il maggiore William Hathorne, aveva invece diretto gli strali della propria rabbia persecutoria, principalmente contro la setta dei quaccheri.

La famiglia della madre, Elizabeth Clarke Manning, aveva anch’essa radici ben piantate nella storia del New England, ma il rango sociale era chiaramente inferiore. Il bisnonno materno di Hawthorne, John Manning, era un fabbro, professione che tramandò a suo figlio Richard, il nonno dello scrittore, il quale però possedeva anche delle terre nel Maine.

Alla morte di Nathaniel senior, Hathorne si trasferì con la madre e le sorelle nella casa materna dei Manning, dove visse per gran parte dell’infanzia e dell’adolescenza. Nel 1813 ebbe un incidente, apparentemente non troppo grave, durante un esercizio sportivo nella scuola diretta da Joseph Emerson Worcester. Passò diversi mesi a letto in misteriosa convalescenza, e poi per due anni camminò soltanto con l’aiuto delle stampelle. I biografi sostengono che la natura del trauma fosse psicologica e non fisica, dovuta al ricordo della perdita del padre in giovane età. In ogni modo, il lungo periodo di inattività gli permise di tuffarsi a tempo pieno nella lettura. Dopo soggiorni saltuari a Raymond nel Maine,e poi nei pressi di Portland, nel 1819 tornò a Salem per prepararsi in vista dell’immatricolazione al College.

Nel 1820, insieme alla sorella Louisa, pubblicò sette numeri di “The Spectator” in cui comparivano bozzetti letterari per lo più comici, annunci pubblicitari e notizie. La circolazione avveniva comunque a livello familiare. L’anno seguente si iscrisse al Bowdoin College di Brunswick. Qui fece la conoscenza, tra gli altri, di Henry Wadsworth Longfellow e di Franklin Pierce. Si laureò nel 1825, e tornò a Salem per vivere con la madre e le sorelle. A questo periodo, grossomodo, vien fatta datare la modifica volontaria del cognome dello scrittore, che da Hathorne divenne Hawthorne.

Furono anni in cui si dedicò principalmente alla preparazione della propria futura carriera di scrittore. Risalgono a quel periodo i primi contatti con il Transcendental Club, il cui membro, George Ripley, un laureato di Harvard dalle aspirazioni utopistiche, annunciò nel 1840 di voler fondare una comune in cui lavoro intellettuale e fisico potessero coesistere in armonica simbiosi. Il progetto poi si concretizzò, e nacque il Brook Farm Institute of Agriculture and Education. Chi vi apparteneva, pagando una quota individuale, otteneva vitto, alloggio, l’utilizzo degli spazi comuni e della biblioteca, e il diritto all’istruzione di uno dei figli. La comunità utopica non prevedeva alcuna professione di aderenza a questo o a quel credo confessionale. Hawthorne vi fece parte per alcuni mesi, dall’aprile al novembre del 1841, tra l’altro dedicandosi spesso al lavoro nei campi. Infine, sopraffatto dalla mancanza di ispirazione e dal progressivo scemare dell’impulso creativo, decise di abbandonare tutto e di tornare a Salem.

Qui visse principalmente in solitudine. Unico svago, le lunghe camminate, e saltuarie visite ad amici di famiglia in compagnia delle sorelle. Durante una di queste conobbe, nel 1837, colei che sarebbe divenuta sua moglie, Sophia Peabody, che sposò nel 1842. Anch’ella di Salem, era figlia di un dentista che portava lo stesso nome di battesimo del futuro marito, Nathaniel. Sophia era un’illustratrice, e aveva ottenuto una certa notorietà durante il suo soggiorno di convalescenza a Cuba, soggiorno a cui si deve il suo “Cuba Journal”. I biografi si dividono tra quanti ritengono che quello degli Hawthorne fosse un matrimonio felice, e quanti sostengono il contrario. Di certo, le aspirazioni artistiche di Sophia dovettero in qualche modo soccombere di fronte ai doveri familiari e alle esigenze del marito, ma anche allo scetticismo di quest’ultimo nei confronti delle sue velleità di scrittrice. Subito dopo il matrimonio, infatti, Sophia abbandonò sia la scrittura sia il di-segno che l’aveva portata a illustrare il racconto di Hawthorne The Gentle Boy pubblicato nel 1839.

La coppia visse dapprima a Concord, nel famoso Vecchio Presbiterio, per poi tornare a Salem nel 1845. L’anno precedente era nata la figlia Una, mentre nell’estate del 1846 venne al mondo Julian. Nel 1845 Hawthorne aveva accettato il ruolo di doganiere di Salem, e pubblicato la raccolta Mosses from an Old Manse. Nel 1848, in qualità di manager della Lyceum Society di Salem, invitò per alcune conferenze Emerson e Thoreau. Nel 1849 fu esautorato dal ruolo di doganiere per via di mutamenti negli assetti politici dovuti all’elezione del presidente Whig Zachary Taylor. Di questi cambiamenti si occupa il bozzetto introduttivo della Lettera scarlatta (1850) intitolato La Dogana, che suscitò non poche polemiche per i commenti sarcastici e i ritratti pungenti dell’ambiente di Salem e di alcuni funzionari governativi.

Dopo il licenziamento, seguito dalla morte della madre, decise di lasciare per sempre la città in cui era nato. Gli Hawthorne non sarebbero più tornati a vivere a Salem, ma le ombre della città che allo scrittore aveva dato i natali continuarono ad aleggiare e a incombere sulla sua opera a lungo. Trasferitosi con la moglie a Lenox nel Massachusetts, nell’estate del 1850 incontrò Herman Melville. Nel 1851 nacque la figlia, Rose, e lo stesso anno pubblicò The House of the Seven Gables. Nel 1852, anno in cui uscì The Blithedale Romance, la sorella Louisa morì in un’esplosione a bordo di un battello a vapore sul fiume Hudson, a New York.

Nel 1853 gli Hawthorne si trasferirono in Inghilterra, dove Nathaniel divenne console su nomina di Franklin Pierce, quattordicesimo presidente americano in forza al Partito democratico, e suo compagno di scuola. Nell’autunno del 1856, e poi nella primavera del 1857, incontrò Melville a Liverpool. Dopo un viaggio in Francia, con la famiglia soggiornò a Roma e poi a Firenze, dove, nel 1858, Hawthorne iniziò a scrivere The Marble Faun, or the Romance of Monte Beni. Nella città toscana conobbe i coniugi Browning.

Tornò in America nel 1860 per vivere a Concord. Qui, a maggio del 1862, prese parte al funerale dell’amico Thoreau, morto di tubercolosi. La notte tra il 18 e il 19 maggio del 1864, morì nel sonno a Plymouth, dopo un viaggio in treno in compagnia dell’ex presidente Pierce.





Bibliografia essenziale


Anesko, Michael, The French Face of Nathaniel Hawthorne: Monsieur de l’Aubépine and His Second Empire Critics, Ohio State University Press, Columbus 2011.

Auerbach, Jonathan, The Romance Of Failure: First-Person Fictions Of Poe, Hawthorne, and James, Oxford University Press, New York 1989.

Barlowe, Jamie, The Scarlet Mob of Scribblers: Rereading Hester Prynne, Southern Illinois University Press, Carbondale 2000. Baym, Nina, The Scarlet Letter: A Reading, Twayne, Boston 1986.

Bell, Millicent, New Essays on Hawthorne’s Major Tales, Cambridge University Press, New York 1993.

Bellis, Peter J., Writing Revolution: Aesthetics and Politics in Hawthorne, Whitman, and Thoreau, University of Georgia Press, Athens and London 2003.

Bercovitch, Sacvan, The Office of the Scarlet Letter, Johns Hopkins University Press, Baltimore 1991.

Colacurcio, Michael J., The Province of Piety: Moral History in Hawthorne’s Early Tales, Harvard University Press, Cambridge 1984.

Crain, Patricia, The Story of A: The Alphabetization of America from The New England Primer to The Scarlet Letter, Stanford University Press, Stanford 2000.

Davis, Clark, Hawthorne’s Shyness: Ethics, Politics, and the Question of Engagement, Baltimore, Johns Hopkins University Press, MD 2005.

Davis, Clark, Hawthorne’s Shyness: Ethics, Politics, and the Question of Engagement, Johns Hopkins University Press, Baltimore 2005.

De Angelis, Valerio Massimo, Nathaniel Hawthorne. Il romanzo e la storia, Bulzoni, Roma 2004.

Gable, Harvey L., Jr, Liquid Fire: Transcendental Mysticism in theRomances of Nathaniel Hawthorne, Peter Lang, New York 1998.

Gross, Seymour L. (a cura di), The Scarlet Letter: An Authoritative Text, Essays in Criticism and Scholarship, Norton, New York 1988.

Harris, Kenneth M., Hypocrisy and Self-deception in Hawthorne’s Fiction, University Press of Virginia, Charlottesville 1988.

Herbert, T. Walter, Dearest Beloved: The Hawthornes and the Making of the Middle-Class Family, University of California Press, Berkeley 1993.

Kesterson, David B., Critical Essays on Hawthorne’s The Scarlet Letter, G.K. Hall, Boston 1988.

Larson, Charles R., Arthur Dimmesdale, A & W. Publishers, New York 1983.

Lloyd-Smith, A.G., Eve Tempted: Writing and Sexuality in Hawthorne’s Fiction, Barnes and Noble, Totowa, NJ 1983, 1984.

Lanati, Barbara, Frammenti di un sogno. Hawthorne, Melville e il romanzo americano, Feltrinelli, Milano 1987.

Lombardo, Agostino, Un rapporto col mondo. Saggio sui racconti di Nathaniel Hawthorne, Bulzoni, Roma 1976.

Maibor, Carolyn R., Labor Pains: Emerson, Hawthorne, and Alcott on Work and the Woman Question, Routledge, New York 2004.

Martin, Terence, Nathaniel Hawthorne, Twayne, Boston 1983.

McFarland, Philip, Hawthorne in Concord, Grove, New York 2004.

Milder, Robert (a cura di), The Business of Reflection: Hawthorne in His Notebooks, Ohio State University Press, Columbus 2009.

Millington, Richard H., Practicing Romance: Narrative Form and Cultural Engagement in Hawthorne’s Fiction, Princeton University Press, Princeton 1992.

Moore, Margaret B., The Salem World of Nathaniel Hawthorne, University of Missouri Press, Columbia 1998.

Pennell, Melissa M., Student Companion to Nathaniel Hawthorne, Greenwood, Westport, CT 1999.

Pfister, Joel, The Production of Personal Life: Class, Gender, and the Psychological in Hawthorne’s Fiction, Stanford University Press, Stanford 1991.

Piper, Wendy, Misfits and Marble Fauns: Religion and Romance in Hawthorne and O’Connor, Mercer University Press, Macon, GA 2011.

Reynolds, Larry J., Devils and Rebels: The Making of Hawthorne’s Damned Politics, University of Michigan Press, Ann Arbor 2008.

Schirmeister, Pamela, The Consolations of Space: The Place of Romance in Hawthorne, Melville, and James, Stanford University Press, Stanford 1990.

Thompson, G.R., The Art of Authorial Presence: Hawthorne’s Provincial Tales, Duke University Press, Durham, NC 1993.

Turner, Arlin, Nathaniel Hawthorne: A Biography, Oxford University Press, New York 1980.

Villa, Luisa (a cura di), Hawthorne / Henry James, Marietti, Genova 1990.

Wagenknecht, Edward, Nathaniel Hawthorne: The Man, His Tales and Romances, Continuum, New York 1989.

West, Peter, The Arbiters of Reality: Hawthorne, Melville, and the Rise of Mass Information Culture, Ohio State University Press, Columbus 2008.

Wineapple, Brenda, Hawthorne, Knopf, New York 2003.
