Chemioembolizzazione transarteriosa (TACE)

L’embolizzazione transarteriosa dell’HCC è una procedura endovascolare, eseguita incannulando l’arteria che veicola il sangue al fegato (arteria epatica). Per mezzo di un catetere speciale è cioè possibile iniettare nel tumore agenti embolizzanti, cioè sostanze in grado di bloccare (embolizzare) l’accesso di sangue al tumore e quindi di nutrimenti e ossigeno.
La TACE è quindi una procedura non-chirurgica eseguita nelle sale radiologiche sotto controllo fluoroscopico. Nel dettaglio essa consiste nella puntura in anestesia locale di un vaso sanguigno all’inguine da cui poter inserire un catetere molto sottile e flessibile che viene guidato sino all’arteria epatica e ai suoi rami più lontani (embolizzazione selettiva o ultraselettiva). Da tale catetere il radiologo interventista controlla l’iniezione degli embolizzanti e l’avvenuto blocco del flusso di sangue nelle zone del tumore. Come tutti i tessuti viventi, le neoplasie hanno bisogno di continuo afflusso di sangue e quindi in presenza di uno stop causato dalla embolizzazione il tessuto tumorale diventa prima ischemico e poi necrotico. Quando alle sostanze embolizzanti si aggiungono farmaci chemioterapici in combinazione, si parla di chemio-embolizzazione. Per mezzo della aggiunta di chemioterapici la chemioembolizzazione (TACE) migliora e potenzia l’effetto della sola embolizzazione (TAE) e aggiunge all’ischemia del tumore l’effetto di farmaci anti-tumorali che rimangono nella zona del tumore a lungo (per settimane). L’effetto finale è quello del potenziamento dell’efficacia della procedura. Utile ricordare che l’uso dei chemioterapici nella TACE non provoca, se non raramente, gli effetti collaterali tipici della chemioterapia sistemica (es. perdita dei capelli, nausea, etc.) e ciò perché appunto la maggior parte dei farmaci iniettati in sede di procedura rimane nella sede del tumore e in quantità molto bassa passa in circolo.
Tra i rischi della TACE si possono ricordare le reazioni allergiche al mezzo di contrasto, all’anestesia locale o alla sostanza sclerosante denominata lipiodol. A volte si può osservare la formazione di un ematoma all’inguine nella sede della puntura arteriosa. L’ematoma inguinale a volte costringe alla immobilità a letto per 24-48 ore. Un altro effetto collaterale della TACE, che si osserva nel 30%-40% dei pazienti, è la “sindrome post-TACE”. Essa consiste in stanchezza, febbricola, inappetenza, vago dolore addominale e generale malessere per uno-due giorni dopo il trattamento. Anche se molto raramente, la TACE può essere utilizzata in altri tipi di tumori epatici non-HCC. L’embolizzazione e la chemioembolizzazione dei tumori del fegato sono procedure da eseguirsi in ambiente ospedaliero, in genere con ricoveri brevi. Sono trattamenti molto diffusi e di facile accesso in molti Centri dotati di radiologia interventistica.


TACE e TAE sono indicate per gli HCC in stadio “intermedio” cioè quando il tumore si presenta con numerosi noduli in varie sedi del fegato, in pazienti ancora in buon compenso da cirrosi, con moderata ipertensione portale. Tali trattamenti possono esser applicati ai pazienti in attesa di trapianto e anche nelle fasi pre-chirurgiche. In numerose occasioni la TACE può essere seguita dalla termoablazione dei residui del tumore o viceversa. In ogni caso è importantissimo che il piano di cure che comprende questo tipo di trattamenti sia concordato tra i vari specialisti coinvolti e sia tracciabile per le valutazioni in tema di risposta. È cioè cruciale che su esami TAC o RMN progressivi si valuti l’evoluzione della neoplasia nel tempo in relazione al trattamento deciso e praticato. Per tramite di valutazioni seriate di TAC o RMN si può cioè confermare o meno che il trattamento di combinazione intrapreso abbia causato la riduzione dell’estensione del tumore o se invece si sia osservata una progressione del quadro, che è la condizione necessaria a decidere di ripetere un nuovo trattamento o di passare a cure di altro tipo. Molti studi hanno confermato che l’effetto maggiore delle TACE si osserva nell’arco dei primi trattamenti e che la reiterazione degli stessi molte volte nel tempo può non dare alcun miglioramento rispetto a quanto ottenuto nei primi 2-3 cicli di cura. Alcuni protocolli di studio sono in corso per capire se la TACE ha un effetto migliorativo su alcuni farmaci da somministrare per via sistemica (tirosino-kinasi o immunoterapici). Maggiori informazioni in proposito si renderanno disponibili nei prossimi anni.

Radioembolizzazione transarteriosa (TARE o SIRT: radioterapia interna selettiva)
Un trattamento simile alla chemioembolizzazione nel metodo, ma molto diversa nei meccanismi di azione sul tumore è chiamata radioembolizzazione transarteriosa (TARE), anche definita come SIRT (selective intra-arterial radiotherapy). Si tratta anche in questo caso di una procedura endovascolare eseguita con lo stesso meccanismo della chemioembolizzazione, ovvero pungendo una arteria del corpo umano (in genere l’arteria femorale) e intro- ducendo in essa un microcatetere in grado di risalire attraverso l’aorta ai vasi arteriosi che arrivano al fegato e nutrono il tumore. Dal punto di vista del meccanismo di azione la radioembolizzazione si differenzia invece molto dalla chemioembolizzazione.

L’intero trattamento comprende due procedure separate solitamente da una settimana o due.

La prima procedura è di fatto una procedura di simulazione e preparazione al trattamento vero e proprio che avviene nella seconda seduta. La prima procedura serve cioè a valutare l’anatomia dell’apporto arterioso al fegato ed a ottimizzare le condizioni delle arterie che dovranno veicolare il trattamento vero e proprio evitandone effetti collaterali. La prima procedura serve inoltre a misurare la dose radioterapica che può “uscire” dal fegato e contaminare altri organi, soprattutto i polmoni. Questa misurazione, effettuata con uno scanner in dotazione dei reparti di Medicina Nucleare, permette di escludere dalla radioembolizzazione quei pazienti in cui si evidenzi un passaggio di materiale radioattivo nei polmoni superiore al 20%. Il tali casi il secondo trattamento non viene eseguito perché gravato da un rischio troppo alto di danno da radiazioni ai polmoni.
La seconda procedura è quella della vera terapia contro il tumore dove viene iniettata attraverso il microcatetere arterioso la dose terapeutica di particelle radioattive. Si tratta di microsfere artificiali in cui sono caricate molecole di un elemento chiamato Yttrio (abbreviato in: Y90) rese instabili. Le molecole di Y90 nel loro recupero della stabilità naturale “perdono” radiazioni che quindi si irraggia per pochi millimetri attorno ad ogni microsfera iniettata. Il meccanismo di azione è quindi legato alla radioterapia diretta contro le cellule tumorali e non alla ischemia (cioè alla sottrazione di sangue) che invece è alla base del meccanismo di azione della chemioembolizzazione.



La radioembolizzazione può essere seguita da malessere o dolori addominali, causati dal numero di particelle iniettato. Si tratta comunque di un sintomo che risponde agli antidolorifici. Anche per questa procedura in Italia è previsto il ricovero precauzionale di una notte in Ospedale, anche se in alcuni Centri esteri la radioembolizzazione viene eseguita in day-hospital. Il paziente sottoposto a radioembolizzazione non diventa radioattivo ma solo emetterà bassissimi livelli di radiazione nell’ambiente per circa una settimana. Tale radiazione non è minimamente pericolosa per i famigliari e le altre persone con cui il paziente venisse a contatto dopo la dimissione.

La radioembolizzazione è in genere eseguita una sola volta anche se in casi particolari può essere ripetuta (in genere non più di una volta).
Come nel caso della chemioembolizzazione, l’effetto della terapia radiante intra-arteriosa viene valutato a distanza di un mese e mezzo circa sulla base di una nuova TAC o RMN confrontata con quella pre-trattamento.
