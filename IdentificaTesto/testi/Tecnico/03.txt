Funzionamento di un motore a scoppio

Un motore a combustione interna, oppure “a scoppio", è un meccanismo che converte l'energia chimica dei carburanti in energia meccanica. Per capire bene come funziona, prendiamo come esempio il motore a quattro tempi, che va a benzina: è il tipo di motore più comune, rimasto invariato nel funzionamento dall’anno della sua invenzione, cioè nel 1876. In questo articolo vi spieghiamo come funziona il ciclo di funzionamento di un motore a scoppio, e di come i cilindri all'interno dei cilindri riescono a produrre energia meccanica.
Le fasi del motore a scoppio
Il ciclo di funzionamento di un motore a scoppio è diviso in quattro fasi: aspirazione, compressione, combustione ed espulsione. Ogni fase è gestita da componenti specifiche del motore. Lo schema base di un motore a scoppio è composto dal blocco motore, che è un pezzo unico fatto in ghisa o in alluminio, dove ci sono i cilindri, al cui interno scorrono i pistoni.
1 – Aspirazione
Quando giriamo la chiave di accensione dell’auto, c’è un motorino elettrico che avvia la prima fase del ciclo di funzionamento, ovvero l'aspirazione. Durante questa fase, il pistone si sposta dal punto più alto del cilindro, che si chiama punto morto superiore,  al punto più basso, chiamato punto morto inferiore, creando uno spazio vuoto all'interno del cilindro. In questo momento si apre la valvola di aspirazione – un tappo che si apre e si chiude per rendere ermetico o meno il cilindro. Quando questa si apre, la miscela aria-benzina viene aspirata all'interno del cilindro, che può essere introdotta o tramite un carburatore, che serve a creare la miscela aria-benzina ed è direttamente collegato al condotto della valvola di aspirazione, oppure tramite un iniettore elettronico, che nebulizza il carburante direttamente nella camera di combustione.
2 – Compressione
La seconda fase è la compressione. In questa fase, il pistone si sposta dal punto morto inferiore al punto morto superiore, comprimendo il combustibile e l'aria all'interno del cilindro, per aumentare la  potenza esplosiva del carburante. In questa fase la valvola di aspirazione si chiude, rendendo ermetico il cilindro.
3- combustione
La terza fase del ciclo è la combustione. In questa fase, la candela d'accensione provoca una scintilla che fa esplodere il combustibile all'interno del cilindro. La forza esplosiva della combustione spinge verso il basso il pistone, generando energia meccanica.
4 – Espulsione
L'ultima fase del ciclo è l'espulsione. Il pistone si sposta dal punto morto inferiore al punto morto superiore, espellendo i gas di scarico attraverso la seconda valvola che fino a questo momento era chiusa. Subito dopo la valvola di aspirazione si riapre e il ciclo ricomincia.
Questo meccanismo è identico in tutti i motori, anche quelli più obsoleti. Ciò che è cambiato nel corso degli anni sono le componenti del motore: lo scopo è rendere più efficiente la combustione del carburante e permettere così al motore di consumare sempre meno benzina; questo permette anche di utilizzare più energia chimica, messa a disposizione dal combustibile. La differenza principale tra le auto più recenti e quelle più vecchie è infatti che hanno potenze più alte e consumi minori.
