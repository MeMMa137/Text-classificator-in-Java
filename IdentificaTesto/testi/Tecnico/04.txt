Quali sono le attuali possibilità di trattamento dell’HCC e quando sono percorribili?

Come si è detto in precedenza, la scelta del trattamento in un paziente con HCC dipende dalla estensione del tumore (dimensioni, numero di noduli, sede del tumore in rapporto con le strutture nobili del fegato come i vasi o le vie biliari), dalle condizioni generali e dall’età del paziente (co-morbidità generali), dallo stadio di compenso della eventuale cirrosi o epatopatia cronica (classe di Child-Pugh o punteggio MELD) oltre che dalla disponibilità di tutte le cure potenzialmente proponibili nel Centro a cui ci si rivolge. Le principali soluzioni di trattamento oggi disponibili per l’HCC sono le seguenti:

Resezione epatica (asportazione chirurgica del tumore)
Terapie loco-regionali interventistiche sul tumore
Termoablazione
Alcolizzazione
Chemioembolizzazione transarteriosa (TACE)
Radioembolizzazione transarteriosa (TARE o SIRT: radioterapia interna selettiva)

L’intervento chirurgico è il trattamento di scelta per l’HCC in stadio precoce. Ogni paziente con HCC deve essere in prima istanza valutato per un trattamento chirurgico di resezione (asportazione di parte del fegato in cui è localizzato il nodulo). In genere è possibile in pazienti di tutte le età e può essere effettuato sia con tecniche tradizionali di chirurgia “aperta” che con le più moderne tecniche di chirurgia “laparoscopica” o robotica. La scelta del tipo di approccio deve essere fatta da chirurghi esperti in grado di poter eseguire entrambe le tecniche adattandole alle condizioni del tumore e del paziente. I pazienti che sono sottoposti a chirurgia di resezione del tumore hanno in genere una buona funzione epatica e un buon compenso della propria epatopatia o cirrosi (stadio A di Child- Pugh). La resezione epatica può essere eseguita anche in prospettiva del trapianto (vedi più avanti) oppure al termine di altre cure non-chirurgiche che abbiano permesso una riduzione del volume tumorale e/o un suo migliore isolamento tecnico.
La rimozione di parte del fegato con un intervento di resezione viene in genere ben tollerata a patto che la quantità di fegato che viene asportata non sia eccessiva, ovvero non superiore al 40% del volume totale del fegato. Il principale rischio della resezione epatica è infatti l’insufficienza epatica del fegato residuo. Il volume epatico sufficiente a mantenere i pazienti con HCC in buona performance viene calcolato con precisione nei Centri di medio-alto livello tecnico, dove ogni aspetto del paziente, del tumore e del fegato su cui si esegue l’intervento, viene soppesato in relazione alle eventuali altre opzioni di cura disponibili.
Lo scompenso cirrotico severo, la presenza di ipertensione portale con varici esofagee e severa piastrinopenia e/o di metastasi, controindicano l’intervento chirurgico di resezione.