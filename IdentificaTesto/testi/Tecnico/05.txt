Termoablazione

La termoablazione può esser eseguita sia dall’esterno (per via percutanea) con aghi che passando dalla cute del paziente vengono guidati sino alla sede del tumore nel fegato, sia internamente durante interventi chirurgici in genere condotti per via mini-invasiva (per via laparoscopica).
Viene utilizzata in caso di tumori in fase precoce o di piccole dimensioni insorti in pazienti candidati a trapianto oppure con condizioni di compenso epatico non ottimali o in pazienti che hanno delle co-morbilità o delle controindicazioni all’intervento chirurgico di resezione o non possono essere sottoposti ad anestesia generale.

Oltre che per il trattamento dell’epatocarcinoma, la termoablazione può essere eseguita in casi selezionati di alcuni tipi di metastasi epatiche.

Dal punto di vista tecnico, la termoablazione si basa sull’uso del calore generato da aghi speciali in grado di veicolare in alcune loro parti energia elettrica in forma di radiofrequenze o di microonde.


La massa tumorale deve essere “infilzata” da tali aghi o “uncinata” ad essi e quindi ablata dal calore che sotto controllo di apposite apparecchiature si espande attorno all’ago stesso, creando una sorta di “sfera di calore” in corrispondenza del nodulo di tumore, le cui cellule vengono così distrutte in pochi minuti dalla temperatura che oscilla in genere tra i 60° ai 100° gradi celsius.
L’intervento di termoablazione percutanea dei tumori del fegato viene eseguito in anestesia locale con una sedazione variabile ma comunque e sempre in ambiente ospedaliero. Diffidare e non accettare procedure di termoablazione offerte in Strutture non adeguate o ambulatoriamente.
In ragione della sua minore complessità rispetto all’approccio chirurgico tradizionale, la termoablazione percutanea dei tumori del fegato è associata a minori rischi di complicanze severe e di mortalità rispetto alla resezione chirurgica. La limitazione più frequente della termoablazione è però rappresentata dalle dimensioni del nodulo tumorale da trattare: maggiori sono le dimensioni del nodulo di HCC e minori sono le chances di riuscire a distruggerlo davvero in modo completo. Nella gran parte degli studi condotti su questo argomento, si è appurato che il rischio di eseguire un trattamento incompleto ovvero di lasciare residui di tumore vitale dopo la termoablazione, diventa molto serio a partire dalle dimensioni del tumore superiori a 3 cm di diametro.

Per superare questo problema si sono provate varie tecniche, tra cui anche le infissioni multiple di aghi con più trattamenti su uno stesso nodulo ma è un fatto che per noduli di HCC superiori ai 3 cm la termoablazione rimane gravata da alti tasi di recidiva.
La termoablazione in genere non preclude la considerazione successiva per un intervento chirurgico anche se esistono molte differenze tra paziente e paziente.
La termoablazione percutanea dei tumori del fegato è indicata nei casi di HCC che rientrano nei Criteri di Milano (una sola lesione di dimensioni inferiori ai 5 cm o lesioni multiple non superiori a 3 e di diametro non superiore a 3 cm), può anche essere praticata in caso di recidive di HCC dopo interventi di resezione o a completamento di altri trattamenti, come ad esempio la chemioembolizzazione. È molto spesso utilizzata nei pazienti candidati a trapianto per HCC, per tenere “sotto controllo” la crescita del/i nodulo/i tumorale/i durante la attesa del trapianto.
In genere non è buona norma trattare con la termoablazione noduli multipli e diffusi o tumori molto grandi e infiltranti. Allo stesso modo, una sicura controindicazione alla termoablazione sono i tumori molto vicini alle strutture biliari o vascolari importanti del fegato (rami portali o sovraepatici).
La termoablazione è un problema in pazienti cirrotici con gravi difetti della coagulazione o grave ipertensione portale, dove il passaggio dell’ago nel fegato può risultare decisamente pericoloso per il pericolo di sanguinamento severo.